<article>
  <headline>পশ্চিমবঙ্গে নির্বাচন: সহিংসতায় বুথ এজেন্ট খুন </headline>
  <url>https://www.bbc.com/bengali/news/2016/04/160421_west_bengal_election_killed</url>
  <published_at>২১ এপ্রিল ২০১৬</published_at>
  <category>খুন&amp;start=51</category>
  <body>পশ্চিমবঙ্গের বিধানসভা নির্বাচনের তৃতীয় দফা ভোটগ্রহনের দিন আজ সকাল থেকেই বিভিন্ন এলাকা থেকে বিক্ষিপ্ত সংঘর্ষ, বোমাবাজি আর ভীতিপ্রদর্শনের খবর পাওয়া যাচ্ছে।মুর্শিদাবাদের ডোমকলে এক সিপিআইএম কর্মী খুন হয়েছেন।তহিদুল ইসলাম নামের ওই ব্যক্তি সিপিএম প্রার্থী আনিসুর রহমানের বুথ এজেন্ট ছিলেন।প্রত্যক্ষদর্শীদের অভিযোগ, তৃণমূল কংগ্রেসের স্থানীয় নেতা কর্মীরা মি. মন্ডলকে বোমা মেরে, চাকু চালিয়ে খুন করেন। তৃণমূল কংগ্রেস এই নিয়ে এখনও মুখ খোলে নি।বর্ধমান থেকেও বোমাবাজি আর ভোটারদের ভয়-ভীতি প্রদর্শনের অভিযোগ উঠছে অনেকগুলি।খন্ডঘোষ, কেতুগ্রামে বিরোধী দলীয় কর্মী-সমর্থক-ভোটারদের ওপরে হামলা চালানোর অভিযোগ পাওয়া গেছে।নদীয়ার গয়েশপুর, রাণাঘাটেও ভীতি প্রদর্শনের উদ্দেশ্যে বোমাবাজির ঘটনার খবর পাওয়া গেছে।ভোট গ্রহণ হচ্ছে কলকাতার সাতটি বিধানসভা কেন্দ্রেও।তারমধ্যে ভীতিপ্রদর্শনের অভিযোগ সবথেকে বেশী উঠেছে কাশীপুর-বেলগাছিয়া আর বেলেঘাটা – এই দুটি কেন্দ্র থেকে।পুলিশের হাতে ধরা পড়েছে বেশ কিছু ভুয়ো ভোটার।নির্বাচন কমিশনকে অশ্লীল গালাগালি দিচ্ছেন কলকাতার এক তৃণমূল কংগ্রেস নেতা – সেটা টেলিভিশনে দেখার পর ওই নেতাকে গ্রেপ্তারের নির্দেশ দিয়েছে কমিশন।সব অভিযোগগুলিই ক্ষমতাসীন তৃণমূল কংগ্রেসের বিরুদ্ধে, যদিও তারা কোনও অভিযোগ নিয়েই এখনও কোনও প্রতিক্রিয়া জানায় নি।ভোট শুরু হওয়ার তিনঘন্টার মধ্যেই নির্বাচন কমিশনের কাছে প্রায় এক হাজার অভিযোগ জমা পড়েছে।যদিও প্রায় ৭৫ হাজার কেন্দ্রীয় আধা সেনা আর ২৫ হাজার রাজ্য পুলিশ কর্মী আজকের ভোটগ্রহনের নিরাপত্তার দায়িত্বে রয়েছেন।তবে ভোটের আগে যে নিরাপত্তামূলক ব্যবস্থা নেওয়ার কথা ছিল, এলাকায় টহল দেওয়ার কথা ছিল, অনেক ক্ষেত্রেই তা করা হয় নি বলেও অভিযোগ তুলছেন বিরোধীরা।</body>
</article>
