<article>
  <headline>‘অভ্যন্তরীণ রাজনীতিতে সুবিধা আদায়ের জন্য একে অপরকে দোষারোপ’</headline>
  <url>https://www.bbc.com/bengali/news/2015/10/151011_sp_bd_foreinger_murder_hasina_khaleda</url>
  <published_at>১১ অক্টোবর ২০১৫</published_at>
  <category>খুন&amp;start=261</category>
  <body>বাংলাদেশে অল্প সময়ের ব্যবধানে দু'জন বিদেশী নাগরিক খুন হওয়ার পর তদন্তে দৃশ্যত তেমন কোন অগ্রগতি না হলেও এ নিয়ে দেশটির সরকার এবং বিরোধী দল পরস্পরকে দোষারোপ করতে শুরু করেছে।বিশ্লেষকরা বলছেন, অভ্যন্তরীণ রাজনীতিতে সুবিধা আদায়ের জন্য একে অপরকে দোষারোপ করছে বাংলাদেশের প্রধান দুই দল।বাংলাদেশের প্রধানমন্ত্রী শেখ হাসিনা গতকাল এক অনুষ্ঠানে অনেকটা সরাসরিই দুই বিদেশী হত্যার ঘটনার জন্যে বিএনপি চেয়ারপার্সন খালেদা জিয়াকে দায়ী করেছেন।অন্যদিকে বিএনপির পক্ষ থেকে প্রধানমন্ত্রীর এই বক্তব্যকে দায়িত্বজ্ঞানহীন বর্ণনা করে বলা হয়েছে যে সরকার ব্যর্থতার দায় এড়াতে এ ধরণের দাবী করছে।বাংলাদেশে রাজনৈতিক দলগুলোর পরস্পরকে দোষারোপ করার যে সংস্কৃতি তার কারণ হিসবে দৈনিক সকালের খবরের সম্পাদক মোজাম্মেল হোসেন মঞ্জুর বলছেন, অভ্যন্তরীণ রাজনীতিতে সুবিধা আদায়ের জন্য বাংলাদেশের বড় দুই দল এধরনের আচরণ করে থাকে।প্রকৃতপক্ষে দুই দলের কেউই এতে লাভবান হয়না বলে মনে করেন মি হোসেন।তার মতে এতে বরং গণতন্ত্রের বিপক্ষের শক্তি বা এক্ষেত্রে বিদেশি হত্যাকাণ্ডের পেছনে জড়িতরাই লাভবান হচ্ছে।মি হোসেন বলছেন প্রধানমন্ত্রী নিজেই বিদেশি হত্যায় বিএনপি চেয়ারপার্সনকে সরাসরি দায়ী করলেও তাতে খালেদা জিয়া বা বিএনপির উপর তেমন কোন প্রভাব পড়বে না।এই চাপে খালেদা জিয়া এখন হয়ত সুস্থভাবে রাজনৈতিক কর্মসূচি নিতে পারছেন না তবে এই পরিস্থিতি সাময়িক।মুল যে বিষয় নিয়ে বিতর্ক তার চূড়ান্ত সমাধান কিছুই হবে না বলে মন্তব্য করেছেন মি হোসেন।</body>
</article>
