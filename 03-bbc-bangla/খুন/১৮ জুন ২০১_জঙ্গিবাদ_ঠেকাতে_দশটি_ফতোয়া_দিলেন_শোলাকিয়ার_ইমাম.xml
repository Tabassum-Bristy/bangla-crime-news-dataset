<article>
  <headline>জঙ্গিবাদ ঠেকাতে দশটি ফতোয়া দিলেন শোলাকিয়ার ইমাম</headline>
  <url>https://www.bbc.com/bengali/news/2016/06/160618_rh_fatawa_farid_uddin_maswud</url>
  <published_at>১৮ জুন ২০১৬</published_at>
  <category>খুন&amp;start=251</category>
  <body>সন্ত্রাস ও আতঙ্ক সৃষ্টি করা হারাম- এমন অন্তত দশটি ফতোয়া ঘোষণা করেছেন বাংলাদেশ জমিয়তুল উলামার চেয়ারম্যান ও শোলাকিয়া মসজিদের ইমাম ফরীদ উদ্দীন মাসউদ।জঙ্গিবাদ ঠেকানো ও কোরান হাদিসের অপব্যাখ্যা ঠেকাতে এক লাখ আলেম উলামার সমর্থন নিয়ে তিনি এসব ফতোয়া প্রণয়ন ও ঘোষণার কথা জানান।তিনি বলেন ধর্মের নাম দিয়ে যারা মানুষ হত্যা করবে তারা জাহান্নামে যাবে।ঢাকায় এক সংবাদ সম্মেলনে ফতোয়াগুলো প্রকাশ করে তিনি বলেন যে কোন পরিস্থিতিতে খুন করা অপরাধ এবং ইবাদত বা উপাসনারত কাউকে হত্যা করা সবচেয়ে জঘন্য অপরাধ।"অমুসলিমদের উপাসনালয়ে হামলা করা ইসলামের দৃষ্টিতে হারাম ও অবৈধ এবং এটি শাস্তিযোগ্য অপরাধ"।মিঃ মাসউদের ঘোষিত ফতোয়ার মধ্যে আরও রয়েছে আত্মহত্যা বা আত্মঘাত ইসলামের দৃষ্টিতে হারাম, সন্ত্রাস ও আতঙ্ক সৃষ্টি করা যেহেতু হারাম এবং নিষিদ্ধ সুতরাং তা কখনো বেহেশত পাওয়ার পথ হতে পারেনা।কোরান ও হাদিসের নানা ব্যাখ্যা দিয়ে তিনি বলেন, "জিহাদ আর সন্ত্রাস একই জিনিস নয়, বরং সন্ত্রাস হারাম ও অবৈধ"।</body>
</article>
