<article>
  <headline>জাপানি নাগরিক হত্যায় আরও তিনজন গ্রেফতার</headline>
  <url>https://www.bbc.com/bengali/news/2015/11/151113_hoshi_killing_three_more_arrested</url>
  <published_at>১৩ নভেম্বর ২০১৫</published_at>
  <category>খুন&amp;start=341</category>
  <body>বাংলাদেশে পুলিশের বিশেষ বাহিনী র‍্যাপিড অ্যাকশন ব্যাটালিয়ন বা র‍্যাব বলছে, জাপানি নাগরিক কুনিও হোশি হত্যাকাণ্ডের সঙ্গে জড়িত থাকার সন্দেহে তিনজনকে গ্রেফতার করা হয়েছে।চাপাইনবাবগঞ্জ সদর থেকে এই তিনজনকে গ্রেফতার করা হয় বলে জানিয়েছে র‍্যাব-৫ এর অধিনায়ক লে. কর্নেল মাহবুব আলম।তিনি বলেন, একটি বিশেষ অভিযান পরিচালনার সময় প্রথমে একজনকে আটক করা হলে তাঁর দেয়া তথ্যের ভিত্তিতে পরে আরো দু’জনকে আটক করা হয়।তিনি বিবিসিকে বলেন, কুনিও হোশির ‘প্রত্যক্ষদর্শীরা খুনীদের সম্পর্কে যে ধরণের বর্ণনা দিয়েছে, তাদের সঙ্গে সন্দেহভাজনদের বর্ণনা ম্যাচ করেছে’।গত ৩রা অক্টোবর রংপুর শহরের কাছে কাচু আলুটারি গ্রামে গুলি করে মি. হোশিকে খুন করা হয়।এর মাত্র কয়েকদিন আগে ঢাকায় আরেক বিদেশী নাগরিক, ইতালির চেজারে তাভেলাকে গুলি করে হত্যা করা হয়। লে. কর্নেল মাহবুব আলম জানান, গ্রেফতার হওয়া তিনজন রংপুরের মানুষ, তবে চাপাইনবাবগঞ্জে পালিয়ে ছিল এবং এদের কাছ থেকে একটি পিস্তল, একটি রিভলবার ও একটি চাপাতি উদ্ধার করা হয়েছে।তিনি আরও বলেন, অস্ত্র আইনে এদের বিরুদ্ধে মামলা হয়েছে এবং রংপুরে কুনিও হোশি হত্যা মামলার তদন্ত কর্মকর্তার সঙ্গে যোগাযোগ করা হচ্ছে।তবে এই তিনজন কোনো সংগঠনের সঙ্গে জড়িত কি না, তা আরও জিজ্ঞাসাবাদের পরে জানা যাবে বলে র‍্যাবের এই কর্মকর্তা জানান।মি. হোশির হত্যাকাণ্ডের পর ইসলামিক স্টেট বা আইএস জঙ্গী গোষ্ঠী এর দায়িত্ব স্বীকার করলেও সরকার তা নাকচ করে দেয়।সরকারের ধারণা, দেশকে অস্থিতিশীল করতে একটি যড়যন্ত্র হচ্ছে এবং তারই অংশ হিসেবে বিদেশী হত্যাকাণ্ডের ঘটনাগুলো ঘটানো হচ্ছে।মি. হোশির হত্যাকাণ্ডের সঙ্গে জড়িত থাকার সন্দেহে এর আগে দু’জনকে গ্রেফতার করা হয়েছিল, যার একজন রংপুরের স্থানীয় বিএনপি নেতা।</body>
</article>
