<article>
  <headline>কলেজ ছাত্রী ধর্ষণ ও হত্যায় দোষী ৬</headline>
  <url>https://www.bbc.com/bengali/news/2016/01/160128_west_bengal_kamduni_rape_murder</url>
  <published_at>২৮ জানুয়ারি ২০১৬</published_at>
  <category>খুন</category>
  <body>কলকাতার উপকণ্ঠে এক কলেজ ছাত্রীকে গণধর্ষণ করে খুন করার দায়ে বৃহস্পতিবার দোষী সাব্যস্ত হয়েছে ছয় অভিযুক্ত।দুজনকে উপযুক্ত তথ্য প্রমাণের অভাবে বেকসুর খালাস করেছে আদালত। ৮ই ফেব্রুয়ারি সাজা ঘোষণা করা হবে।এক অভিযুক্ত জেল হেফাজতে থাকাকালীনই মারা গেছেন।২০১৩ সালের ৭ই জুন কলেজ থেকে বাড়ি ফেরার সময়ে ওই ছাত্রীকে গণধর্ষণ করা হয় আর তার পরে প্রমাণ লোপাটের জন্য খুন করা হয় তাঁকে।কলকাতার উপকণ্ঠে উত্তর চব্বিশ পরগণা জেলার কামদুনিতে নিজের গ্রামের কাছেই ঐ ঘটনা ঘটে। তার আড়াই বছর পরে বৃহস্পতিবার রায় ঘোষণা হল।সাইফুল আলি মোল্লা, আনসার আলি মোল্লা আর আমিনুর ইসলাম – এই তিনজনের বিরুদ্ধে খুন, গণধর্ষণ, প্রাণঘাতী আঘাত, প্রমাণ লোপাট ও ষড়যন্ত্রের অভিযোগ প্রমাণিত হয়েছে বলে কলকাতা নগর দায়রা আদালতের বিচারক সঞ্চিতা সরকার ঘোষণা করেছেন।আদালতেই বিচারক জানিয়ে দিয়েছেন যে এই তিনজনের সর্বোচ্চ সাজা মৃত্যুদণ্ড হতে পারে।অন্য তিনজন দোষী – ভোলা নস্কর, আমিন আলি আর এমানুল ইসলাম – এঁদের বিরুদ্ধে গণধর্ষণ, তথ্য লোপাট আর ষড়যন্ত্রের অভিযোগ প্রমাণিত হয়েছে।এর ফলে সর্বনিম্ন ২০ বছর আর সর্বোচ্চ আমৃত্যু কারাদণ্ড হতে পারে।কামদুনির ঘটনায় তদন্তে বেরিয়ে এসেছে যে দোষীরা সেদিন সকাল থেকে পিকনিক করছিল ও প্রচুর মদ্যপান করছিল।তারপরে দুপুরের দিকে যখন ওই ছাত্রীটি বৃষ্টির মধ্যে কলেজ থেকে বাড়ি ফিরছিল। তার ছোটভাইয়ের দিদিকে সাইকেলে করে নিয়ে আসার কথা ছিল।কিন্তু ভাইয়ের দেরী দেখে নিজেই হেঁটে গ্রামের রাস্তা ধরেছিলেন ওই ছাত্রী।ঐ রাস্তা থেকেই ছাত্রীটিকে একটা ফাঁকা কারখানা চত্বরে নিয়ে গিয়ে গণধর্ষণ করা হয় ও খুন করে দেহ লোপাটের চেষ্টা করে দোষীরা।এই গণধর্ষণ ও খুনের ঘটনাকে কেন্দ্র করে কামদুনি গ্রামে ছাত্রীটির বন্ধু, মাস্টারমশাই – এঁরা আন্দোলনে নামেন।সঙ্গে পান গ্রামের মানুষ ও বহু মানবাধিকার কর্মী ও বুদ্ধিজীবীকে।মুখ্যমন্ত্রী মমতা ব্যানার্জী ঘটনার ১০ দিন পরে গ্রামে গেলে প্রশ্নের মুখে পড়তে হয় তাঁকে।তিনি প্রশ্নকারী গ্রামের মানুষদের কয়েকজনকে মাওবাদী আখ্যা দেন। এর বিরুদ্ধে ব্যাপক জনমত গড়ে ওঠে।কিছুদিনের মধ্যেই অবশ্য ক্ষমতাসীন তৃণমূল কংগ্রেসের স্থানীয় নেতারা ওই আন্দোলনকে অনেকটাই স্তিমিত করে দিতে সক্ষম হন।ছাত্রীটির পরিবারকে সেখান থেকে সরিয়ে নিয়ে যাওয়া হয়, তার ভাইকে চাকরি দেয়া হয়।</body>
</article>
