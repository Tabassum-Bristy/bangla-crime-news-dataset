<article>
  <headline>দিল্লিতে গিয়ে পশ্চিমবঙ্গের নির্যাতিতদের বিক্ষোভ</headline>
  <url>https://www.bbc.com/bengali/news/2014/12/141209_mh_delhi_protest</url>
  <published_at>৯ ডিসেম্বর ২০১৪</published_at>
  <category>খুন&amp;start=301</category>
  <body> ভারতের রাজধানী দিল্লির যন্তর মন্তরে এক নজিরবিহীন অবস্থান-বিক্ষোভে অংশ নিয়েছেন পশ্চিমবঙ্গ থেকে আসা পঞ্চাশজনেরও বেশি নির্যাতিত, যারা নিজেদের পরিচয় দিচ্ছেন ‘আক্রান্ত আমরা’ নামে।এই দলে যারা আছেন - তাদের কারও ছেলে বা কারও বাবা রাজনৈতিক হিংসায় প্রাণ হারিয়েছেন, কারও বন্ধু বা কারও মেয়ে ধর্ষিতা হয়েছেন, কারও ভাইকে পিটিয়ে মারা হয়েছে – কিন্তু তারা কেউই রাজ্যে বিচার পাচ্ছেন না বলে অভিযোগ, কেউ আবার বিচার চেয়ে মুখ্যমন্ত্রীর ধমকও খেয়েছেন।গত চব্বিশ ঘন্টা ধরে দেশের রাষ্ট্রপতি, স্বরাষ্ট্রমন্ত্রী থেকে শুরু করে মানবাধিকার কমিশনের দরজায় দরজায় ঘুরেছেন তারা। অন্যায়ের প্রতিকার চেয়ে দিল্লির দ্বারস্থ হয়েছেন।সুঁটিয়া গ্রামের প্রতিবাদী যুবক বরুণ বিশ্বাস খুন হয়েছিলেন রাজনৈতিক গুন্ডাদের হাতে। তার অশীতিপর বাবা জগদীশ বিশ্বাস এসেছিলেন দিল্লিতে, কারণ তাঁর অভিযোগ পুলিশের চার্জশিটে আসল দোষীদের আড়াল করা হয়েছে।পাশাপাশি ছিলেন কামদুনিতে ধর্ষিতা নারীর বন্ধু মৌসুমী কয়ালও, যিনি দোষীদের শাস্তি চেয়ে মুখ্যমন্ত্রীর ধমক খেয়েছিলেন। মৌসুমী বলছেন, ‘আমাদের গ্রামের মেয়েকে ধর্ষণ করে দুই পা চিরে খুন করা হল – আর মুখ্যমন্ত্রীর কাছে দৌড়ে গিয়ে দোষীদের যখন সাজা চাইতে গেলাম, তিনি আমাদের মাওবাদী আর সিপিএমের দালাল বলে হেনস্থা করলেন!’বীরভূমের জেলার এক দাপুটে তৃণমূল নেতার প্রকাশ্য হুমকির পরই হৃদয় ঘোষের বাবাকে খুন করা হয়েছিল, সেই হৃদয় ঘোষও বলছিলেন তাদের মতো রাজ্যে আর কেউ যাতে আক্রান্ত না-হয় সেই আশাতেই তাদের দিল্লিতে দরবার!দলটাকে একজোট করে দিল্লিতে নিয়ে এসেছেন যিনি, সেই অধ্যাপক অম্বিকেশ মহাপাত্র নিজে ফেসবুকে মুখ্যমন্ত্রীকে নিয়ে একটি কার্টুন শেয়ার করার জেরে জেল হাজতে রাত কাটিয়েছেন।রাষ্ট্রপতি ভবন থেকে নর্থ ব্লকের স্বরাষ্ট্র মন্ত্রণালয়ে ছোটাছুটির ফাঁকেই আরও একটা অসম্ভবকে সম্ভব করে ফেলেছে আক্রান্ত আমরা – তাদের প্রতি সংহতি জানাতে সিপিএম ও বিজেপি নেতারাও চলে এসেছেন এক মঞ্চে।সিপিএম নেতা মহম্মদ সেলিম যখন দিদি তথা মমতা ব্যানার্জির শাসনকে একহাত নিচ্ছেন, তখন তাঁর পাশে দাঁড়িয়েই বিজেপি-র মন্ত্রী বাবুল সুপ্রিয় বলছেন, দিদি নামটার সঙ্গে যে স্নেহ-ভালবাসার টান জড়িত, সেই অর্থটাকেই আমূল বদলে দিয়েছেন মমতা ব্যানার্জি।পশ্চিমবঙ্গের এই নির্যাতিতরা তাদের সংগঠনকে অরাজনৈতিক রাখতে চাইছেন ঠিকই, কিন্তু একটা দলের অন্যায়ের প্রতিকার চাইতে এসে অন্য দলগুলোর সাহায্য যে নিতেই হবে, এই বাস্তবটাও দিল্লিতে এসে তাদের টের পেতেই হচ্ছে!</body>
</article>
