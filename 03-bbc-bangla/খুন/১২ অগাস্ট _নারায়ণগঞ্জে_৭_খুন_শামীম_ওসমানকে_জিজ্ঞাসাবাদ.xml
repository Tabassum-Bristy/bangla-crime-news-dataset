<article>
  <headline>নারায়ণগঞ্জে ৭ খুন: শামীম ওসমানকে জিজ্ঞাসাবাদ</headline>
  <url>https://www.bbc.com/bengali/news/2014/08/140812_pg_nganj_7murder</url>
  <published_at>১২ অগাস্ট ২০১৪</published_at>
  <category>খুন&amp;start=81</category>
  <body>বাংলাদেশে ঢাকার কাছে নারায়ণগঞ্জে চাঞ্চল্যকর সাত খুনের ঘটনার সাড়ে তিন মাস পর সরকারি একটি তদন্ত কমিটি স্থানীয় এমপি এবং আওয়ামী লীগ নেতা শামীম ওসমানকে জিজ্ঞাসাবাদ করেছে। সাত খুনের ঘটনায় র‍্যাবের মতো আইনশৃঙ্খলা বাহিনী জড়িত থাকার অভিযোগ ওঠার পর তা তদন্তে হাই কোর্টের নির্দেশে গত ৭ মে জনপ্রশাসনের একটি তদন্ত কমিটি গঠন করে সরকার।কমিটি নারায়ণগঞ্জের ঐ অপহরণ ও হত্যার সঙ্গে আইনশৃঙ্খলা বাহিনীর কেউ প্রত্যক্ষ বা পরোক্ষ জড়িত ছিল কি না তা একটি গণ-তদন্তের মাধ্যমে খুঁজে দেখার চেষ্টা করছে।অপহৃত ব্যক্তিদের উদ্ধারে সময়মত ব্যবস্থা নিতে আইনশৃঙ্খলা বাহিনীর কোনো অবহেলা ছিল কি না সেটিও বোঝার চেষ্টা করছে কমিটি।এই গণ-তদন্তের জন্য কমিটি নারায়ণগঞ্জে গিয়েছিল। তারা যেখানে মরদেহ পাওয়া গিয়েছিল সেই জায়গাগুলো ঘুরে দেখেছে।কমিটি বিভিন্ন পর্যায়ের ৩৫০ জনের মতো মানুষের সাথে কথা বলেছে যাদের মধ্যে সাধারণ মানুষজন, নিহতদের আত্মীয়স্বজন ও র‍্যাবের কর্মকর্তারাও ছিলেন। গতকালই এই কমিটি নারায়ণগঞ্জের মেয়র সেলিনা হায়াৎ আইভীর সাথেও কথা বলেছে।যেহেতু নিহতদের একজন স্থানীয় নির্বাচিত প্রতিনিধি ও অভিযুক্তদের একজনও তাই - সেকারণে স্থানীয় প্রধান সারির এই নির্বাচিত নেতৃবৃন্দের সাথে কথা বলেছে কমিটি। সেলিনা হায়াৎ আইভী এবং শামীম ওসমান দুজনেই কমিটির সাথে কথা বলে বেরিয়ে এসে সাংবাদিকদের সাথে কথা বলেছেন। সে সময় তাদের দুজনেই একে অপরের বিরুদ্ধে বিভিন্ন অভিযোগ তোলেন। আগামী ৯ সেপ্টেম্বরের মধ্যে আদালতে এই কমিটির চূড়ান্ত প্রতিবেদন দাখিলের কথা রয়েছে।গত এপ্রিলের শেষে একজন স্থানীয় জনপ্রতিনিধি এবং একজন আইনজীবী সহ সাত জনকে অপহরণের পর হত্যা করে নদীতে ফেলে দেয়া এবং এর সাথে বিশেষ পুলিশ র‍্যাবের সংশ্লিষ্টতার অভিযোগ ওঠায়, এই হত্যাকাণ্ড ব্যাপক চাঞ্চল্য তৈরি করেছিল।ঘটনার পর নিহত কাউন্সিলর নজরুল ইসলামের স্ত্রী একটি হত্যা মামলা করেন।  নিহত আইনজীবী চন্দন সরকারের জামাতাও একটি মামলা করেন।এর তদন্ত করছে ডিবি পুলিশ। নারায়ণগঞ্জের পুলিশ সুপার খন্দকার মহিদ উদ্দিন বলছেন, তারা এ পর্যন্ত ১৫ জনকে গ্রেফতার করেছে। তাদের মধ্যে ৭ জন স্বীকারোক্তিমূলক জবানবন্দি দিয়েছেন।এর মধ্যে র‍্যাব-১১র যে তিনজন সাবেক কর্মকর্তা আটক রয়েছেন তারা আছেন। এছাড়া  ৯ জন সাক্ষীর জবানবন্দী নিয়েছেন ম্যাজিস্ট্রেট। স্থানীয় অপর একজন কাউন্সিলর নুর হোসেন এই মামলার মূল অভিযুক্ত। কোলকাতায় পালিয়ে যাওয়া নুর হোসেন এখন সেখানেই কারাগারে রয়েছেন। </body>
</article>
