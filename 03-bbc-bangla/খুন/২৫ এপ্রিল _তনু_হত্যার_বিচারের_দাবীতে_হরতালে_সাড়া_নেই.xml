<article>
  <headline>তনু হত্যার বিচারের দাবীতে হরতালে সাড়া নেই</headline>
  <url>https://www.bbc.com/bengali/news/2016/04/160425_tonu_murder_trial_demand</url>
  <published_at>২৫ এপ্রিল ২০১৬</published_at>
  <category>খুন&amp;start=271</category>
  <body>কুমিল্লা সেনানিবাসের বাসিন্দা এবং কুমিল্লা ভিক্টোরিয়া কলেজের ছাত্রী সোহাগী জাহান তনু হত্যার বিচারের দাবীতে বিভিন্ন বামপন্থী ছাত্র সংগঠন সোমবার আধাবেলা হরতালের ডাক দিলেও এর কোন প্রভাব লক্ষ্য করা যায়নি।শুধু সকালের দিকে কিছু সময়ের জন্য হারতালকারীরা ঢাকার শাহবাগ চত্বরে যানবাহন চলাচলে প্রতিবন্ধকতার সৃষ্টি করে। বিক্ষোভকারীরা তখন বিচারের দাবীতে শ্লোগান দেয়।এছাড়া জাহাঙ্গীরনগর বিশ্ববিদ্যালয়ের সামনে ঢাকা-আরিচা মহাসড়ক অবরোধ করে হরতালকারীরা। এ সময় পুলিশের সাথে তাদের হাতাহাতি হয়।একপর্যায়ে পুলিশ কয়েকজনকে লাঠিপেটা করেছে বলে অভিযোগ উঠেছে। পুলিশ বিক্ষোভকারীদের সরিয়ে দেবার পরে ঢাকা-আরিচা সড়কে যানবাহন চলাচল শুরু হয়।তনু হত্যার বিচারের পাশাপাশি গুম-খুন-ধর্ষণের প্রতিবাদও এই হরতালের ইস্যু। গত ৭ই এপ্রিল স্বরাষ্ট্র মন্ত্রণালয় ঘেরাও কর্মসূচি শেষে এই হরতালের ডাক দেয়া হয়েছিল।বিক্ষোভকারীরা অভিযোগ করছেন তনু হত্যাকাণ্ড ধামাচাপা দেবার চেষ্টা চলছে।গত ২০ মার্চ রাতে কুমিল্লা ক্যান্টনমেন্টে সোহাগী জাহান তনুর মৃতদেহ উদ্ধার করা হয়। একমাসের বেশি সময় পার হলেও পুলিশ এখনো কাউকে গ্রেফতার করতে পারেনি।এ হত্যার ঘটনা ধামাচাপা দেয়ার অভিযোগ তুলে এর আগেও কুমিল্লা এবং ঢাকায় বিভিন্ন সংগঠন বিক্ষোভ করেছে। নিহত তনুর পরিবারও ঘটনার সুষ্ঠু তদন্ত এবং বিচার দাবি করেছে।</body>
</article>
