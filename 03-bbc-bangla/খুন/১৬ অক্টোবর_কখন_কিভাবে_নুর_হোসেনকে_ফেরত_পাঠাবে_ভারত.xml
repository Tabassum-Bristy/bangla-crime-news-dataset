<article>
  <headline>কখন কিভাবে নুর হোসেনকে ফেরত পাঠাবে ভারত</headline>
  <url>https://www.bbc.com/bengali/news/2015/10/151016_repatriation_of_noor_hossain</url>
  <published_at>১৬ অক্টোবর ২০১৫</published_at>
  <category>খুন&amp;start=251</category>
  <body>নারায়ণগঞ্জ সাত খুন মামলার অন্যতম প্রধান অভিযুক্ত নূর হোসেনকে বাংলাদেশে ফিরিয়ে দেওয়ার আদেশ দিয়েছে পশ্চিমবঙ্গের একটি আদালত।অতি দ্রুত এই নির্দেশ কার্যকর করার আদেশ দিয়েছেন উত্তর চব্বিশ পরগণা জেলার মুখ্য বিচারবিভাগীয় ম্যাজিস্ট্রেট সন্দীপ চক্রবর্তী। দুমাসের মধ্যে সরকারপক্ষকে জানাতে হবে যে নূর হোসেনকে নিয়ম মেনে প্রত্যর্পন করা হয়েছে।তবে পুলিশ আর কারা দপ্তরের আধিকারিকরা জানচ্ছেন বন্দী প্রত্যর্পনের প্রক্রিয়াটি বেশ জটিল।কারা দপ্তরের এক শীর্ষ পদাধিকারি বিবিসি-কে জানিয়েছেন, “আদালতের নির্দেশ আসার পরে রাজ্য সরকারের স্বরাষ্ট্র দপ্তরের অধীনে থাকা বিদেশী বিভাগ প্রত্যর্পনের একটা সমান্তরাল আদেশ দেবে। একই সঙ্গে আদালতের আদেশ যাবে কারাগার আর সেটি যে পুলিশ বিভাগের অধীন সেই ব্যারাকপুর পুলিশ কমিশনারের কাছেও। তারা বি এস এফের সঙ্গে সমন্বয় করে এসকর্ট করে সীমান্ত পর্যন্ত নিয়ে যাবে।“বি এস এফের এক আধিকারিক বলছিলেন, তাঁরা এখনও আদালতের নির্দেশ বা পুলিশের কাছ থেকে কোনও তথ্য পান নি। নির্দেশ পেলেই বিজিবি-র সঙ্গে কথা বলবেন তাঁরা।নিয়ম অনুযায়ী বি এস এফ নূর হোসেনকে নিয়ে সীমান্তের জিরো লাইন অবধি গিয়ে বি জি বি-র হাতে তুলে দেবে।প্রত্যর্পন প্রক্রিয়ার সঙ্গে পরিচিত, রাজ্য সরকারের একজন আধিকারিক বিবিসি কে জানিয়েছেন, “যদিও সাধারণত এই প্রক্রিয়া শেষ করতে ১৫ দিন পর্যন্ত সময় লেগে যেতে পারে, তবে এটা যেহেতু একটা গুরুত্বপূর্ণ মামলা, তাই হয়তো খুব দ্রুতই শেষ করা হবে প্রক্রিয়াটি।“তবে পশ্চিমবঙ্গে দূর্গাপুজো আর মহরম মিলিয়ে সামনেই লম্বা ছুটি, তার আগে এতগুলো দপ্তর নিজেদের মধ্যে সমন্বয় করে নূর হোসেনকে ফিরিয়ে দিতে পারবে না কি আরও কয়েকদিন অপেক্ষা করতে হবে, তা এখনও পরিষ্কার নয়।কিন্তু প্রশাসন চাইছে যত দ্রুত সম্ভব নূর হোসেনকে বাংলাদেশে পাঠিয়ে দিতে।</body>
</article>
