<article>
  <headline>নারায়ণগঞ্জ হত্যায় প্রধান অভিযুক্ত নূর হোসেন কারাগারে </headline>
  <url>https://www.bbc.com/bengali/news/2015/11/151113_bangladesh_noor_hossain_court_jail</url>
  <published_at>১৩ নভেম্বর ২০১৫</published_at>
  <category>খুন&amp;start=271</category>
  <body> নারায়ণগঞ্জে চাঞ্চল্যকর সাত খুন মামলার প্রধান আসামী নূর হোসেনকে ভারত থেকে বাংলাদেশে ফিরিয়ে আনার পর তাকে কারাগারে পাঠিয়ে দেওয়া হয়েছে।শুক্রবার দুপুরে তাকে নারায়ণগঞ্জের আদালতে হাজির করা হলে শুনানি শেষে মুখ্য বিচারিক হাকিম শহিদুল ইসলাম তাকে আদালতে পাঠানোর নির্দেশ দেন।এসময় তার জামিনের জন্যে কেউ আবেদন করেনি।সাত খুনের ঘটনায় নিহতদের আত্মীয় স্বজনরাও এসময় আদালতে উপস্থিত ছিলেন।নূর হোসেনকে কড়া নিরাপত্তায় আদালতে নিয়ে আসার সময় তার ফাঁসির দাবিতে প্রচুর মানুষ বিক্ষোভ করছিলো।পরে তাকে নারায়ণগঞ্জের জেলা কারাগারে পাঠিয়ে দেওয়া হয়েছে।এর আগে তাকে রাখা হয়েছিলো পুলিশের বিশেষ বাহিনী র‍্যাবের হেফাজতে।পরে তাকে তুলে দেওয়া হয় পুলিশের হাতে।নূর হোসেনের বিরুদ্ধে অভিযোগ হচ্ছে অর্থের বিনিময়ে র‍্যাবের কর্মকর্তাদের দিয়ে তিনি এসব হত্যাকাণ্ড ঘটিয়েছেন।বৃহস্পতিবার রাতে তাকে বেনাপোল সীমান্ত দিয়ে ভারত থেকে বাংলাদেশের সীমান্ত রক্ষা বাহিনী বিজিবির কাছে হস্তান্তর করা হয়।গত বছরের ২৭শে এপ্রিল নারায়ণগঞ্জের হত্যাকাণ্ডের পর নূর হোসেন ভারতে পালিয়ে গিয়েছিলেন।গত বুধবার ভারতের বিচ্ছিন্নতাবাদী সংগঠন আলফা নেতা অনুপ চেতিয়াকে বাংলাদেশ ভারতের কাছে হস্তান্তর করেছে।তিনি ১৭ বছর বাংলাদেশের কারাগারে ছিলেন।অনূপ চেতিয়াকে দেয়ার একদিন পরই ভারত নূর হোসেনকে বাংলাদেশের কাছে হস্তান্তর করলো।</body>
</article>
