<article>
  <headline>অভিজিতের স্ত্রী রাফিদাকে যুক্তরাষ্ট্রে নেয়া হচ্ছে</headline>
  <url>https://www.bbc.com/bengali/news/2015/03/150303_pg_avijit_murder_followup</url>
  <published_at>৩ মার্চ ২০১৫</published_at>
  <category>খুন&amp;start=301</category>
  <body>ঢাকায় গত বৃহস্পতিবার রাতে এক আক্রমণে খুন হওয়া ব্লগার ও লেখক অভিজিৎ রায়ের স্ত্রী রাফিদা আহমেদ বন্যা - যিনি ওই একই আক্রমণে গুরুতর আহত হয়েছিলেন - তাকে আজ চিকিৎসার জন্য যুক্তরাষ্ট্রে নিয়ে যাওয়া হচ্ছে। তার শ্বশুর ঢাকা বিশ্ববিদ্যালয়ের অধ্যাপক অজয় রায় বিবিসিকে জানিয়েছেন,  ঢাকাস্থ মার্কিন দূতাবাসের ব্যবস্থাপনাতেই বন্যাকে যুক্তরাষ্ট্রে নিয়ে যাওয়া হচ্ছে এবং তিনি ইতিমধ্যেই ঢাকা ত্যাগ করেছেন।অভিজিৎ রায় অনেক বছর ধরেই সপরিবারে মার্কিন যুক্তরাষ্ট্রে বসবাস করছিলেন।গত ২৬শে ফেব্রুয়ারি ঢাকায় একুশে বইমেলার কাছে ঢাকা বিশ্ববিদ্যালয় এলাকায় একদল আক্রমণকারী ধারালো অস্ত্র দিয়ে কুপিয়ে অভিজিৎ রায়কে গুরুতর জখম করে।হাসপাতালে নেবার কিছু পরই তিনি মারা যান। ওই সময় অভিজিৎ রায়ের সাথে থাকা তার স্ত্রী রাফিদা আহমেদ বন্যাও চাপাতির আঘাতে আহত হন।অন্যদিকে এই হত্যাকান্ডে প্রধান সন্দেহভাজন শফিউর রহমান ফারাবীকে সোমবার গ্রেফতারের পর আজ আদালতে হাজির করার পর তাকে ১০ দিনের রিমান্ডের আবেদন মঞ্জুর করেছে আদালত।বাংলাদেশের বিশেষ পুলিশ র‍্যাব সোমবার ফারাবীকে গ্রেফতার করে ঢাকার সায়েদাবাদ এলাকা থেকে।র‍্যাবের মহাপরিচালক বেনজির আহমদ বিবিসিকে দেয়া এক সাক্ষাতকারে বলেছেন,  এই হত্যাকান্ডের একজন প্ররোচনা দানকারী বা উস্কানিদাতা হিসেবে তাকে গ্রেফতার দেখানো হয়েছে।বেনজির আহমদ বলেন, অন্য কেউ এ হত্যাকান্ডে জড়িত ছিল কিনা, এবং এর সাথে কোন জঙ্গী গোষ্ঠী সম্পৃক্ত ছিল কিনা  - এরকম সব সম্ভাবনাগুলোই তারা খতিয়ে দেখছেন। অন্য দিকে এ ঘটনার তদন্তে সহায়তার জন্য মার্কিন গোয়েন্দা সংস্থা এফবিআইএর একটি দল এক সপ্তাহের মধ্যেই ঢাকা আসছে বলে জানিয়েছে পুলিশ।র‍্যাবের মহাপরিচালক বেনজির আহমদ বিবিসিকে জানিয়েছেন, এফবিআইয়ের দলটি এ ঘটনার তদন্তকাজে কি ধরণের সহযোগিতা করতে পারে তা দলটি ঢাকায় আসার পর আলোচনার ভিত্তিতে ঠিক হবে।নিহত অভিজিৎ রায় 'মুক্তমনা' নামে একটি ব্লগ-সাইটের প্রতিষ্ঠাতা।তিনি এবার বাংলা একাডেমির অমর একুশে বইমেলায় তার একটি বইয়ের প্রকাশনা উপলক্ষে বাংলাদেশে এসেছিলেন।</body>
</article>
