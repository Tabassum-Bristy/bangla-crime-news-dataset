<article>
  <headline>দাম্পত্য কলহে উত্তরখানে শিশু খুন, বাবা-মা আটক</headline>
  <url>https://www.bbc.com/bengali/news/2016/04/160419_uttorkhan_child_killing</url>
  <published_at>১৯ এপ্রিল ২০১৬</published_at>
  <category>খুন&amp;start=51</category>
  <body>বাংলাদেশের উত্তরখানে দাম্পত্য কলহের জের ধরে একটি শিশু হত্যার ঘটনা ঘটেছে বলে পুলিশ জানিয়েছে। নেহাল সাদিক নামের দেড় বছর বয়সী শিশুটিকে সোমবার রাতে তার মা ধারালো অস্ত্র দিয়ে হত্যা করে নিজেও আত্মহত্যার চেষ্টা করেন বলে পুলিশ বলছে।শিশুটির পেটে ধারালো অস্ত্রের আঘাতের চিহ্ন রয়েছে।উত্তরখানের মাস্টার পাড়ার সোসাইটি রোডের একটি বাড়ির ফ্লাটের শয়নকক্ষ থেকে সোমবার রাতে শিশুটির মৃতদেহ উদ্ধার করে পুলিশ।উত্তরখান থানার কর্মকর্তা রেজাউল করিম বলেন, সোমবার রাত ১২টার দিকে শিশুটির বাবা সাজ্জাদ হোসেনের ফোন পেয়ে বাড়িটিতে গিয়ে আমরা শিশুটির রক্তাক্ত মৃতদেহ উদ্ধার করি। তিনি অফিস থেকে ফিরে রক্তাক্ত শিশুটিকে বিছানায় পড়ে থাকতে দেখেন।তিনি জানান, প্রাথমিক জিজ্ঞাসাবাদে আমরা জানতে পেরেছি যে, স্বামী-স্ত্রীর দাম্পত্য কলহের জের ধরেই এই হত্যাকাণ্ড ঘটেছে। শিশুটির মা ফাহমিদা ধারালো অস্ত্র দিয়ে শিশুটিকে হত্যা করে তিনি নিজেও আত্মহত্যার চেষ্টা করেন বলে আমরা জানতে পেরেছি।শিশুটির মা ফাহমিদা মীরকে পুলিশ পাহারায় হাসপাতালে ভর্তি করা হয়েছে। তার গলায় ক্ষতের দাগ রয়েছে বলে পুলিশ জানিয়েছে। তবে বাবা সাজ্জাদ হোসেন পুলিশের হেফাজতে রয়েছেন।পুলিশ জানিয়েছে, এই দম্পতির দুজনেরই এটি দ্বিতীয় বিয়ে। কিন্তু বিয়ের পর থেকেই নানা বিষয়ে তাদের মধ্যে ঝগড়া হতো। তারই জের ধরে এই হত্যাকাণ্ডের ঘটনা ঘটেছে বলেই তারা ধারণা করছেন।</body>
</article>
