<article>
  <headline>রিমান্ড শেষে নূর হোসেনকে জেলহাজতে প্রেরণ </headline>
  <url>https://www.bbc.com/bengali/news/2014/06/140623_pg_bd_nganj_7murder_noor_hossain_kolkata</url>
  <published_at>২৩ জুন ২০১৪</published_at>
  <category>খুন&amp;start=301</category>
  <body>বাংলাদেশের নারায়নগঞ্জের সাত খুন মামলার প্রধান অভিযুক্ত নূর হোসেনকে ১৪ দিনের জেল হেপাজতে পাঠিয়েছে ভারতের একটি আদালত। একই সঙ্গে আদালতে জমা দেওয়া হয়েছে বাংলাদেশে তাঁকে ফিরিয়ে নিয়ে যাওয়ার আর্জি।আদালতে ওঠার আগে নূর হোসেন জানিয়েছেন যে তিনি চক্রান্তের শিকার হয়েছেন এবং র‍্যাবকে ওই সাত খুনের জন্য তিনি কোনও টাকা দেন নি।তাঁদের পক্ষে কোনও আইনজীবী আজও আদালতে হাজির ছিলেন না।কলকাতা বিমানবন্দর সংলগ্ন বাগুইআটি এলাকা থেকে গ্রেপ্তার হওয়া চাঞ্চল্যকর নারায়ণগঞ্জ সাত খুন মামলার প্রধান অভিযুক্ত নূর হোসেন ও তাঁর দুই সহযোগীকে আট দিনের পুলিশ রিমান্ড শেষে উত্তর চব্বিশ পরগণা জেলা আদালতে হাজির করা হয়েছিল আজ। মুখ্য বিচারবিভাগীয় ম্যাজিস্ট্রেট মধুমিতা রায় ১৪ দিনের জেল হেফাজতের নির্দেশ দেন।অভিযুক্তদের বিরুদ্ধে বেআইনীভাবে ভারতে আসার অভিযোগে বিদেশী আইনে মামলা হলেও আজ সরকার পক্ষ আদালতকে জানিয়েছে যে নূর হোসেনের বিরুদ্ধে ইন্টারপোলের লুক আউট নোটিশ আছে সাত খুন মামলায় অভিযোগ থাকার জন্য ।তাই বাংলাদেশ সরকার তাঁকে নিজেদের দেশে ফিরিয়ে নিয়ে যেতে চায়। ভারত আর বাংলাদেশের মধ্যে বন্দী প্রত্যর্পণ চুক্তি হওয়ার পর এই প্রথম ভারতের কোনও আদালতে বাংলাদেশের কোনও অভিযুক্তকে ফেরত চেয়ে আর্জি জানানো হল।অভিযুক্তদের পক্ষে কোনও আইনজীবী না দাঁড়ানোয় মামলাটির শুনানী হয় নি।আদালতে ঢোকার আগে নূর হোসেন বেশ কিছুক্ষণ কথা বলেন সংবাদ মাধ্যমের সঙ্গে। এক প্রশ্নের জবাবে তিনি বলেন যে তিনি চক্রান্তের শিকার হয়েছেন।ভারতে কেন এসেছেন, এই প্রশ্নের জবাবে ধৃত নূর হোসেন বলেন, “আমার নামে দেশে মামলা হয়েছে, তাই ভারতে চলে এসেছি।“সংবাদমাধ্যমের সওয়াল জবাবের মধ্যেই ধৃতদের লক আপের দিকে নিয়ে যেতে থাকে পুলিশ। প্রশ্ন করা হয়, তিনি যদি চক্রান্তের শিকার আর নির্দোষ হবেন তবে তিনি পালিয়ে এলেন কেন। এই প্রশ্নের জবাব শোনা যায় নি।বারে বারে জিজ্ঞাসা করা হয় র‍্যাবকে টাকা দিয়ে হত্যা করানোর অভিযোগ প্রসঙ্গে। একই প্রশ্ন বার বার শুনে রেগে ওঠেন তিনি। চেঁচিয়ে বলেন, “র‍্যাবকে কেন টাকা দিতে যাব? কোনও টাকা দিই নি র‍্যাবকে।“পুলিশ বলছে গোপন সূত্রে তারা নূর হোসেনের কলকাতায় থাকার খবর পায়। কয়েক জন সহযোগীর সঙ্গে তিনি যে বিমানবন্দর সংলগ্ন বাগুইআটি এলাকার একটি বহুতল আবাসনে থাকছেন, সেটা নিশ্চিতভাবে জানার পরে ১৪ তারিখ দুপুরে তাঁর ফ্ল্যাটে সাদা পোষাকের পুলিশ হানা দেয়।রাত পর্যন্ত তল্লাসী চালিয়ে অনেকগুলি সিম কার্ড – কয়েকটি মোবাইল ফোন আর বেশ কিছু বাংলাদেশী ও ভারতীয় টাকা উদ্ধার করা হয়। তিনজনকে গ্রেপ্তার করা হয়।গত আটদিনে পুলিশের সন্ত্রাসদমন শাখা একাধিকবার জেরা করে অন্যন্যা সহযোগীদের বিষয়ে তথ্য জানতে চেয়েছে। জেরা করছে পুলিশের অন্য কয়েকটি শাখাও।</body>
</article>
