<article>
  <headline>ব্রিটেনের রাস্তায় নারী সংসদ সদস্য খুন</headline>
  <url>https://www.bbc.com/bengali/news/2016/06/160616_jo_cox_shot-dead</url>
  <published_at>১৬ জুন ২০১৬</published_at>
  <category>খুন&amp;start=41</category>
  <body>ব্রিটেনে লেবার পার্টির একজন মহিলা এমপি জো কক্স গুলিতে মারা গেছেন।উত্তর ইংল্যান্ডে তার নির্বাচনী এলাকায় এক হামলায় তাকে গুলি ও পরে ছুরিকাঘাত করা হয়।জো কক্সের আগে পদে আসীন একজন সংসদ সদস্য মারা গিয়েছিলেন ১৯৯০ সালে, যখন আইরিশ রিপাবলিকানদের এক হামলায় কনজারভেটিভ এমপি ইয়ান গাও প্রাণ হারান।৫২ বছর বয়স্ক এক ব্যক্তিকে গ্রেপ্তার করা হয়েছে এবং অস্ত্র উদ্ধার করা হয়েছে।প্রত্যক্ষদর্শীরা বলছেন লাইব্রেরির বাইরে জো কক্স যেখানে তার নির্বাচনী এলাকার মানুষদের সাথে কথা বলছিলেন, সেখানে বিবাদে জড়িয়ে পড়া দুই ব্যক্তির ঝগড়া থামাতে যান মিজ কক্স।একজন প্রত্যক্ষদর্শী বলেন এমপি মধ্যস্থতা করতে গেলে ওই ব্যক্তি গুলি ছোঁড়ে। জো কক্স ফুটপাতে রক্তাক্ত অবস্থায় পড়ে গেলে আততায়ী তাকে ছুরিকাঘাত করে।অন্য প্রত্যক্ষদর্শীদের কেউ কেউ বলেন জো কক্সকে লক্ষ্য করেই আততায়ী গুলি চালায়।জো কক্স গতবছর এমপি নির্বাচিত হন । তিনি বেশ কিছু দাতব্য সংস্থার জন্য কাজ করতেন।৪১ বছরের এই সংসদ সদস্য বিবাহিত এবং তার দুই সন্তান আছে।ইইউ গণভোটের জন্য প্রচারণা সাময়িকভাবে স্থগিত করা হয়েছে।</body>
</article>
