<article>
  <headline>জন্মদিনের শুভেচ্ছা জানিয়ে খুন</headline>
  <url>https://www.bbc.com/bengali/news/2015/03/150331_rh_mohammadpur_killing</url>
  <published_at>৩১ মার্চ ২০১৫</published_at>
  <category>খুন&amp;start=61</category>
  <body>বাংলাদেশের রাজধানী ঢাকার মোহাম্মদপুরে বাংলাদেশ সড়ক পরিবহন কর্তৃপক্ষ বা বিআরটিএ’র উচ্চপদস্থ একজন কর্মকর্তার স্ত্রী খুন হয়েছেন।ওই কর্মকর্তার নাম শীতাংশু শেখর বিশ্বাস। তিনি নিজেও গুরুতর আহত অবস্থায় হাসপাতালে রয়েছেন।আহত হয়ে হাসপাতালে রয়েছেন তাদের দু’কন্যাও।মোহাম্মদপুর থানার ভারপ্রাপ্ত কর্মকর্তা আজিজুল হক জানিয়েছেন জন্মদিন উপলক্ষে কেক ও গিফট নিয়ে এক ব্যক্তি সোমবার রাতে মিস্টার বিশ্বাসের বাসায় যান।সেখানেই এক পর্যায়ে হামলার ঘটনা ঘটে যাতে মিস্টার বিশ্বাসের স্ত্রীকে কুপিয়ে ও আগুনে ঝলসে গুরুতর আহত করা হয়। মিস্টার হক বলেন শীতাংশু বিশ্বাসের সাথে কথা বলার পর ও তদন্তে বিস্তারিত জানা যাবে বলে মনে করছেন তারা। পুলিশের ধারণা হামলাকারী মিস্টার বিশ্বাসের পরিচিতি কেউ হতে পারেন।শীতাংশু শেখর বিশ্বাসের এক কন্যাকে উদ্ধৃত করে তার নিকটাত্মীয়রা সাংবাদিকদের বলেছেন কেক খাওয়ার এক পর্যায়ে ওই ব্যক্তির সাথে একান্তে কথাও বলেন মিস্টার বিশ্বাস।এরপরই মেঝেতে পড়ে যান তিনি।এসময় মিস্টার বিশ্বাসের ছোট মেয়ে এগিয়ে আসলে তাকে আঘাত করে হামলাকারী।তার চিৎকারে মিস্টার বিশ্বাসের স্ত্রী কৃষ্ণা কাবেরী বিশ্বাস এগিয়ে আসলে তাকেও কুপিয়ে আহত করা হয়।ভয়ে তার বড় মেয়ে অপর একটি কক্ষে অবস্থান নেয়।হামলাকারী এক পর্যায়ে দাহ্য পদার্থ দিয়ে আগুন ধরিয়ে দিলে কৃষ্ণা বিশ্বাসের শরীর ঝলসে যায়।ওদিকে হামলাকারী চলে গেল বড় মেয়ে কক্ষ থেকে বেরিয়ে চিৎকার দেয় এবং ফোন করে স্বজনদের জানালে তারা ছুটে আসেন।রাত বারটার দিকে কৃষ্ণা বিশ্বাসকে হাসপাতালে নিলে ডাক্তার মৃত ঘোষণা করেন।শীতাংশু শেখর বিশ্বাস এখন হাসপাতালের আইসিইউতে রয়েছেন।তার দু কন্যাও হাসপাতালে ভর্তি রয়েছেন।</body>
</article>
