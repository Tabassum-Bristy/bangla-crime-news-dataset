<article>
  <headline>অনন্ত হত্যায় সন্দেহভাজন আরও দুজন আটক</headline>
  <url>https://www.bbc.com/bengali/news/2015/08/150828_rh_blogger_ananta_two_arrest</url>
  <published_at>২৮ অগাস্ট ২০১৫</published_at>
  <category>খুন&amp;start=331</category>
  <body>বাংলাদেশে ব্লগার অনন্ত বিজয় দাস হত্যায় জড়িত সন্দেহে দুজনকে আটক করেছে পুলিশ। আজই তাদের সাত দিনের রিমান্ডে দিয়েছে স্থানীয় আদালত ।রাতে এক সংবাদ সম্মেলনে সিলেটের পুলিশ জানিয়েছে জেলার কানাইঘাট উপজেলা থেকে মান্নান ইয়াহিয়া এবং তার ভাই মোহাইমিন নোমান নামে ওই দুজনকে আটক করা হয়েছে।পরে তাদের সাত দিনের রিমান্ডে পাঠিয়েছে সিলেটের একটি আদালত।অনন্ত বিজয় দাস হত্যায় সন্দেহভাজন এ দুজনের একজন সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষার্থী।ব্লগার অনন্তকে গত মে মাসে কর্মস্থলে যাওয়ার পথে কুপিয়ে হত্যা করা হয়েছিলো।এর আগে বৃহস্পতিবার ব্লগার নীলাদ্রি চ্যাটার্জী হত্যায় সন্দেহভাজন দুজনকে আটকের পর তাদেরকেও আজ পাঁচ দিনের রিমান্ড দিয়েছে ঢাকার একটি আদালত।এ মাসের শুরুর দিকে ঢাকার গোড়ানে নিজ বাসায় খুন হয়েছিলেন নীলাদ্রি যিনি নীলয় নীল নামে লেখালেখি করতেন।এর আগে গত ১৮ই অগাস্ট সাম্প্রতিক সময়ে লেখক অভিজিৎ রায় ও ব্লগার অনন্ত বিজয় দাস সহ ব্লগার হত্যাকাণ্ডগুলোর ঘটনায় মূল পরিকল্পনা কারী একজন বাংলাদেশী বংশোদ্ভূত ব্রিটিশ নাগরিক সহ তিনজনকে আটকের দাবি করেছিলো র‍্যাব।ওদিকে ঢাকায় নীলাদ্রি চ্যাটার্জী হত্যায় জড়িত সন্দেহে আটক দুজনেরও রিমান্ড মঞ্জুর করেছে আদালত।বৃহস্পতিবার ওই দুজনকে আটকের কথা জানিয়েছিলো পুলিশ।এদিকে নিরাপত্তা চেয়ে ঢাকার মোহাম্মদপুর থানায় জিডি করেছেন আরেক ব্লগার ও শাহবাগের গণজাগরন মঞ্চের সক্রিয় কর্মী শাম্মী হক।</body>
</article>
