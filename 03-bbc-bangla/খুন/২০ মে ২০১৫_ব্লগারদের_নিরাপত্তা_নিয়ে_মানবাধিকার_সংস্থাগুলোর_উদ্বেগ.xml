<article>
  <headline>ব্লগারদের নিরাপত্তা নিয়ে মানবাধিকার সংস্থাগুলোর উদ্বেগ</headline>
  <url>https://www.bbc.com/bengali/news/2015/05/150520_mh_human_rights_blogger</url>
  <published_at>২০ মে ২০১৫</published_at>
  <category>খুন&amp;start=321</category>
  <body>বাংলাদেশের উনিশটি মানবাধিকার সংগঠন এবং উন্নয়ন সংস্থা ব্লগারদের নিরাপত্তা নিশ্চিত করার জন্য সরকারের কাছে জোর দাবি জানিয়েছে। বুধবার ঢাকায় এক সংবাদ সম্মেলনে এই উনিশটি সংগঠনের জোট 'মানবাধিকার ফোরাম' অভিযোগ করেছে যে ধর্মীয় উগ্রপন্থীরা তালিকা ধরে একের পর এক ব্লগার হত্যার পরও সরকার বিষয়টির দিকে যথেষ্ট নজর দিচ্ছে না। মানবাধিকার সংগঠনগুলোর তরফ থেকে বলা হয়, যেসব ঘটনা এ পর্যন্ত ঘটেছে, সেগুলোর তদন্তেও তারা গাফিলতি দেখতে পাচ্ছেন। যেহেতু এসব ঘটনার কোন বিচার হচ্ছে না, তাই আরও ব্লগার হত্যার ঘটনা ঘটছে। মানবাধিকার আইনজীবী সারা হোসেন বিবিসি বাংলাকে বলেন, তিন মাসে তিনজন ব্লগারকে খুন করা হয়েছে। এই তিনজনই সরকারকে জানিয়েছিলেন যে তারা হুমকির মধ্যে আছেন।এই পরিপ্রেক্ষিতে আমাদের আশংকা হচ্ছে আরও যেসব ব্লগার একই রকম হুমকির মধ্যে আছেন তারাও একই ধরণের পরিস্থিতির শিকার হতে পারেন।</body>
</article>
