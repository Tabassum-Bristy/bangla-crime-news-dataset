<article>
  <headline>ধর্মের নামে মানুষ খুন করতে দেয়া হবে নাঃ হাসিনা</headline>
  <url>https://www.bbc.com/bengali/news/2015/08/150808_mh_hasina_on_blogger_killing</url>
  <published_at>৮ অগাস্ট ২০১৫</published_at>
  <category>খুন&amp;start=71</category>
  <body>বাংলাদেশে গতকাল আরও এক ব্লগারকে নিজের বাড়িতে নৃশংসভাবে কুপিয়ে হত্যার পর এর বিরুদ্ধে কঠোর হুঁশিয়ারি দিয়েছেন প্রধানমন্ত্রী শেখ হাসিনা। আজ ঢাকায় এক অনুষ্ঠানে তিনি বলেন, ধর্মের নামে বাংলাদেশে মানুষ খুন করতে দেয়া হবে না। তিনি আরও বলেন, ধর্মের নামে ব্লগার হত্যা ইসলাম সমর্থন করে না। উল্লেখ্য বাংলাদেশে এবছর এর আগে আরও তিনজন ব্লগারকে হত্যা করা হলেও এ নিয়ে প্রধানমন্ত্রী শেখ হাসিনাকে সাম্প্রতিক সময়ে জনসমক্ষে এরকম কঠোর প্রতিক্রিয়া দিতে দেখা যায়নি। ধারাবাহিকভাবে ব্লগারদের হত্যার ঘটনার পেছনে থাকা উগ্রবাদী ইসলামী গোষ্ঠীকে ধরতে সরকার যথেষ্ট ব্যবস্থা নিচ্ছে না- এমন সমালোচনার পটভূমিতে শেখ হাসিনা আজ এসব মন্তব্য করেন। সৌদি আরবে মসজিদে বোমা হামলা চালিয়ে মানুষ হত্যার ঘটনা উল্লেখ করে তিনি বলেন, “যারা মুসলমান হয়ে মুসলমানদের হত্যা করে, তারা কোন ধর্ম রক্ষা করে”? বাংলাদেশে একের পর এক ব্লগার হত্যাকান্ডের ঘটনায় জোরালো আন্তর্জাতিক প্রতিক্রিয়া হয়েছে। যুক্তরাষ্ট্র ব্লগার নীলাদ্রি চ্যাটার্জিকে হত্যার ঘটনাকে এক ‘কাপুরোষোচিত’ বলে বর্ণনা করেছে। যুক্তরাষ্ট্র বলেছে, সহিংস উগ্রবাদকে মোকাবেলা করতে সবার একসঙ্গে কাজ করার কতটা জরুরী, এই জঘন্য ঘটনা সেটাই আবার তুলে ধরেছে।</body>
</article>
