<article>
  <headline>চাইলে বাড়তি নিরাপত্তা পাবে ব্লগার, লেখক ও প্রকাশক</headline>
  <url>https://www.bbc.com/bengali/news/2016/01/160131_rh_bangla_acdemy_security</url>
  <published_at>৩১ জানুয়ারি ২০১৬</published_at>
  <category>খুন&amp;start=231</category>
  <body>বাংলাদেশের পুলিশ বলছে একুশে বইমেলা চলাকালে কোন ব্লগার, লেখক বা প্রকাশক চাইলে তাদেরকে বাড়তি নিরাপত্তা দিবে আইন শৃঙ্খলা রক্ষাকারী বাহিনী।কাল সোমবার থেকেই মাসব্যাপী এই বইমেলা শুরু হচ্ছে ঢাকার বাংলা একাডেমি প্রাঙ্গণ ও সোহরাওয়ার্দী উদ্যানের একটি অংশ জুড়ে।প্রধানমন্ত্রী শেখ হাসিনা বিকেলে এ মেলার আনুষ্ঠানিক উদ্বোধন করবেন।আজ এক সংবাদ সম্মেলনে ঢাকার পুলিশ কমিশনার আছাদুজ্জামান মিয়া বলেন মেলার নিরাপত্তা সব ব্যবস্থা নেয়া হয়েছে। তারপরেও কেউ নিরাপত্তাহীন মনে করলে এবং তা পুলিশকে জানালে তাকে বিশেষভাবে নিরাপত্তা দেয়ার উদ্যোগ নেয়া হবে।এছাড়া পুলিশের এক প্রেস বিজ্ঞপ্তিতে বলা হয়েছে, বিদেশি স্টল, বিদেশি অতিথি এবং ভাষা সৈনিকদের নিরাপত্তায় বিশেষ ব্যবস্থা রাখা হয়েছে।প্রসঙ্গত গত বছর বই মেলা থেকে বেরিয়ে যাওয়ার পথে খুন হয়েছেন বিজ্ঞান লেখক ও ব্লগার অভিজিৎ রায়।পরে শাহবাগে নিজ প্রতিষ্ঠানে খুন অভিজিৎ রায়ের বইয়ের প্রকাশক ফয়সাল আরেফিন দীপন।এছাড়া আরেক হামলায় আহত হন মিস্টার রায়ের আরেকজন প্রকাশক আহমেদুর রশীদ টুটুল।</body>
</article>
