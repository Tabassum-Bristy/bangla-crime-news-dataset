<article>
  <headline>বাবাকে গুলি করে হত্যা, ছেলের বিরুদ্ধে মায়ের মামলা</headline>
  <url>https://www.bbc.com/bengali/news/2016/04/160418_bangladesh_son_kills_father</url>
  <published_at>১৮ এপ্রিল ২০১৬</published_at>
  <category>খুন&amp;start=241</category>
  <body>সত্তরোর্ধ মন্তাজ ব্যাপারী ছিলেন অতিশয় দরিদ্র।এই বয়সেও দিন মজুরী করে সংসার চালাতেন তিনি।রবিবার দুপুরে বাড়িতেই ছিলেন। পাশেই তার স্ত্রী পেঁয়াজ বাছছিলেন।এমন সময় তার ছেলে তমিজ উদ্দীন ওরফে তমু এসে বাবার কাছে ৫শ টাকা দাবী করে।বাবা তখন জবাব দেয়, “টাকা দিয়ে কি করবি? গাঁজা খাবি? তোকে টাকা দিব না”।“কি টাকা দেবা না? তোমার টাকা খাইব কেডা?” এ কথা বলেই তমিজ উদ্দিন কোমর থেকে পিস্তল বের করে বাবার গায়ে ঠেকিয়ে গুলি চালিয়ে দেয়।ঘটনাস্থল কেরানীগঞ্জ থানার সাভার সীমান্তবর্তী গ্রাম জগন্নাথপুর।গতরাতে (রবিবার) দায়ের হওয়া একটি মামলার বিবরণের বরাত দিয়ে ঘটনার এই বর্ণনা দিচ্ছিলেন কেরানীগঞ্জ মডেল থানার ভারপ্রাপ্ত কর্মকর্তা (ওসি) মোহাম্মদ ফেরদৌস হাসান।চোখের সামনে ছেলের হাতে স্বামীকে গুলিবিদ্ধ হতে দেখে বিমূঢ় হয়ে পড়েন মা আফিলা বেগম।কিছুক্ষণ পর সম্বিত ফিরে দেখেন ছেলে সেখানে নেই।আর গুলিবিদ্ধ স্বামী মাটিতে পড়ে আছে।চিৎকার করে লোক জড়ো করে হাসপাতালে আনার পথেই মারা যান তিনি।আর রাতে থানায় এসে ছেলের বিরুদ্ধে মামলা করেন আফিলা বেগম।পুলিশ আরো বলছে, এলাকাবাসীর ভাষ্যমতে তমিজ উদ্দীন একজন বখাটে ও নেশাগ্রস্থ।সে প্রায়ই নেশা করার জন্য টাকা চেয়ে বাড়িতে ভাংচুর চালাত এবং মা-বাবাকে নানারকম হুমকি দিত।তাকে এখন পর্যন্ত গ্রেপ্তার করতে পারেনি পুলিশ।</body>
</article>
