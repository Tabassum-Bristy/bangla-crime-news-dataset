<article>
  <headline>ব্লগার নিলয় হত্যাকাণ্ডের ঘটনায় দুজন গ্রেপ্তার </headline>
  <url>https://www.bbc.com/bengali/news/2015/08/150813_rh_bangla_blogger_arrest</url>
  <published_at>১৩ অগাস্ট ২০১৫</published_at>
  <category>খুন&amp;start=321</category>
  <body>বাংলাদেশে ব্লগার নীলাদ্রি চ্যাটার্জী হত্যাকাণ্ডে জড়িত সন্দেহে দুজনকে গ্রেফতার করেছে ঢাকার গোয়েন্দা পুলিশ।ঢাকা মহানগর পুলিশের মূখপাত্র, মুনতাসিরুল ইসলাম জানান, ঢাকার উত্তরা ও মিরপুরে অভিযান চালিয়ে আজই সন্ধ্যায় নাহিন ও রানা নামে ওই দুইজন ব্যক্তিকে আটক করা হয়। পুলিশের দাবি তারা দুজনই আনসারুল্লাহ বাংলা টীমের সদস্য।এর মধ্যে নাহিন আগে ব্লগার আসিফ মহিউদ্দিন হত্যা প্রচেষ্টা মামলায় আটক হয়ে পরে জামিনে মুক্তি পেয়েছিলেন বলে পুলিশ জানিয়েছে। এবার নীলাদ্রি চ্যাটার্জী হত্যায় জড়িত সন্দেহে তাকে আবারো আটক করা হলো।গত শুক্রবার ঢাকার গোড়ানে নিজ বাসায় খুন হন ব্লগার নীলাদ্রি চ্যাটার্জী।পুলিশ বলছে শুক্রবার দুপুরে দুজন লোক বাসা ভাড়া নেবে বলে ওই বাড়িতে ঢোকে।খিলগাঁও গোড়ানের একটি পাঁচতলা ফ্ল্যাটবাড়ির পঞ্চম তলায় স্ত্রী ও বোনকে নিয়ে থাকতেন নিলয় যার আসল নাম নীলাদ্রি চ্যাটার্জ্জী।তিনি নিলয় নীল নামে ফেসবুকে ও ব্লগে নিয়মিত লেখালেখি করতেন।ঘটনার শুক্রবার রাতেই অজ্ঞাত চারজন ব্যক্তির নামে ঢাকার খিলগাও থানায় মামলা করেছেন নিহতের স্ত্রী আশা মনি।</body>
</article>
