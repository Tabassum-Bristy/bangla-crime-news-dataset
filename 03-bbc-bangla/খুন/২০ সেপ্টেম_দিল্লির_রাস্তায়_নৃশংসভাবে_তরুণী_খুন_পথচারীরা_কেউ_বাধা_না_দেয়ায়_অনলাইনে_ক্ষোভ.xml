<article>
  <headline>দিল্লির রাস্তায় নৃশংসভাবে তরুণী খুন: পথচারীরা কেউ বাধা না দেয়ায় অনলাইনে ক্ষোভ</headline>
  <url>https://www.bbc.com/bengali/news-37420753</url>
  <published_at>২০ সেপ্টেম্বর ২০১৬</published_at>
  <category>খুন&amp;start=61</category>
  <body>ভারতে রাজধানী দিল্লিতে প্রকাশ্য দিবালোকে একজন মহিলাকে  প্রায় ৩০ বার ছুরিকাঘাত করে হত্যার ঘটনা ঘটেছে। এ সময় আশপাশের লোকজন বা পথচারীরা প্রথম কিছুক্ষণ বাধা দেবার কোন  চেষ্টা করে নি বরং পাশ কাটিয়ে চলে যাচ্ছে -  ঘটনার সিসিটিভি ফুটেজে  এটা দেখা যাবার পর অনলাইনে এ নিয়ে তীব্র ক্ষোভ সৃষ্টি হয়েছে। পুলিশ ইতিমধ্যেই এ ঘটনার জন্য  কথিত আক্রমণকারী লোকটির বিরুদ্ধে  হত্যা মামলা দায়ের করেছে। সিসিটিভি ভিডিওতে দেখা যায়,  মহিলাটিকে শুধু ছুরিকাঘাত নয়, আক্রমণকারী  তার মাথায় পাথর দিয়ে আঘাত করছে এবং তাকে লাথি মারছে।  এসব দেখেও লোকজন দৃশ্যত নির্বিকার ভাবে হেঁটে চলে যাচ্ছে - এমনটাও দেখা গেছে ভিডিওতে। তবে  আক্রমণকারী পালাবার সময় স্থানীয় লোকেরাই তাকে ধরে ফেলে এবং পুলিশের হাতে তুলে দেয়। ঘটনাটি ঘটেছে সকাল ৯টার দিকে উত্তর দিল্লির বুরারি এলাকায়। নিহত ২২ বছর বয়স্ক মহিলাটির নাম করুণা, এবং তিনি একজন স্কুল শিক্ষিকা বলে জানা গেছে।   মোটর সাইকেলে করে আসা আক্রমণকারী  করুণাকে দীর্ঘদিন ধরে উত্যক্ত করছিল, এবং  কয়েকমাস আগে তার নামে পুলিশের কাছে অভিযোগও করা হয়েছিল বলে মহিলাটির পারিবারিক সূত্রে বলা হয়েছে। পুলিশ কর্মকর্তা এষা পান্ডে বলেছেন, আক্রমণকারী এক সময় নিহত মহিলাটির প্রতিবেশী ছিল এবং তাকে পছন্দ করতো, তবে সে বিবাহিত হওয়ায় করুণা তার প্রতি সাড়া দেয় নি।  গত দু দিনের মধ্যে দিল্লিতে দুজন মহিলাকে  ছুরি মেরে হত্যা ঘটনা ঘটলো। গত রোববার লক্ষ্মী নামের ২৮ বছরের এক মহিলাকে  তার প্রতিবেশীদের চোখের সামনে ছুরিকাঘাত করে হত্যা করে এক ব্যক্তি এবং তার পর সে নিজে আত্মহত্যা করে। এই লোকটির বিরুদ্ধেও লক্ষ্মীকে উত্যক্ত করার অভিযোগ ছিল, এবং তার নামেও  পুলিশের কাছে অভিযোগ করা হয়েছিল। </body>
</article>
