<article>
  <headline>সাংবাদিকদের সাথে কথা বলার পর নদীতে মিললো রোহিঙ্গা মুসলিমের মুণ্ডবিহীন শরীর</headline>
  <url>https://www.bbc.com/bengali/news-38425678</url>
  <published_at>২৪ ডিসেম্বর ২০১৬</published_at>
  <category>খুন</category>
  <body>মিয়ানমারের রাখাইনে সেনাবাহিনীর দমন পীড়নের বিষয়ে সাংবাদিকদের সাথে কথা বলার পরই মুণ্ডবিহীন দেহ মিললো এক রোহিঙ্গা মুসলিম ব্যক্তির।শুক্রবারই সেখানে নদী থেকে ভাসমান অবস্থায় উদ্ধার করা হয় ৪১ বছর বয়সী ওই ব্যক্তির মৃতদেহ, যাতে মাথার অংশটুকু ছিলোনা। এর আগে বুধবার মিয়ানমারের সাংবাদিকদের একটি দল রাখাইন পরিদর্শনের নজিরবিহীন সুযোগ পায়। বিবিসি জানতে পেরেছে ওই দিন সেই সাংবাদিক দলটির কাছে রাখাইনের ভয়াবহ পরিস্থিতি ও সেনাবাহিনীর দমন পীড়নের বিষয়ে কথা বলেছিলেন ওই ব্যক্তি। মিয়ানমারের রাখাইন প্রদেশ মুসলিম অধ্যুষিত এবং তারা জাতিগত নিপীড়নের শিকার হচ্ছে বলে জানিয়েছে জাতিসংঘ। আন্তর্জাতিক মানবাধিকার সংস্থা অ্যামনেস্টি ইন্টারন্যাশনাল মিয়ানমারের সেনাবাহিনীর বিরুদ্ধে খুন, ধর্ষণ ও নির্যাতনের অভিযোগ এনেছে। তবে সেনাবাহিনীর তরফ থেকে তা প্রত্যাখ্যান করা হয়েছে। ইতোমধ্যেই হাজার হাজার রোহিঙ্গা মুসলিম জীবন বাঁচাতে বাংলাদেশে আশ্রয় নিয়েছে। </body>
</article>
