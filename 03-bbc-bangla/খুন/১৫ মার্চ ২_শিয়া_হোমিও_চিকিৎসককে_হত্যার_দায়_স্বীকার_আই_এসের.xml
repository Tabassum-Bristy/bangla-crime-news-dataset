<article>
  <headline>'শিয়া' হোমিও চিকিৎসককে হত্যার দায় স্বীকার আই এসের</headline>
  <url>https://www.bbc.com/bengali/news/2016/03/160315_bangladesh_shia_killing_is</url>
  <published_at>১৫ মার্চ ২০১৬</published_at>
  <category>খুন&amp;start=281</category>
  <body> বাংলাদেশের দক্ষিণ-পশ্চিমাঞ্চলীয় জেলা ঝিনাইদহে একজন হোমিও চিকিৎসককে হত্যার দায়িত্ব স্বীকার করেছে আন্তর্জাতিক জঙ্গি গোষ্ঠী ইসলামিক স্টেট।জঙ্গি তৎপরতার ওপর নজর রাখে যুক্তরাষ্ট্রভিত্তিক এরকম একটি ওয়েবসাইট সাইট ইন্টেলিজেন্স গ্রুপ এই খবর দিয়েছে।তথাকথিত ঐ গোষ্ঠীটি হত্যাকাণ্ডের শিকার ব্যক্তিকে শিয়া ধর্মপ্রচারক হিসেবে দাবী করলেও পুলিশ বলছে, তিনি শিয়া ছিলেন এমন কোন প্রমাণ পাওয়া যায়নি। ঝিনাইদহ জেলার কালীগঞ্জ উপজেলার একটি গ্রামে হোমিও চিকিৎসক আবদুর রাজ্জাককে খুন করার পর তথাকথিত ইসলামিক স্টেট গোষ্ঠী দাবী করে যে তিনি শিয়া মতবাদ প্রচার করতেন এবং সে কারণেই তাকে হত্যা করা হয়েছে। পুলিশ বলছে, গতরাত পৌনে ১১টার দিকে বাড়ী ফেরার পথে অজ্ঞাত পরিচয় ব্যক্তিরা মি. রাজ্জাককে ধারালো অস্ত্র দিয়ে কুপিয়ে হত্যা করে। ঝিনাইদহের পুলিশ সুপার আলতাফ হোসেন বিবিসিকে বলেন, ঐ ব্যক্তির ছয় ভাই তাদের জানিয়েছেন যে তারা সবাই সুন্নি এবং মি. রাজ্জাক তাঁর মতবাদ পরিবর্তন করেছিলেন এমন কোন প্রমাণ নেই। তবে তিনি শিয়াদের ধর্মীয় নেতা ইমাম খোমেনীকে পছন্দ করতেন এবং দোকানে তার ছবি টাঙ্গিয়েছিলেন। ঐ ঘটনায় একজনকে আটক করে জিজ্ঞাসাবাদ করা হচ্ছে বলে পুলিশ জানিয়েছে।</body>
</article>
