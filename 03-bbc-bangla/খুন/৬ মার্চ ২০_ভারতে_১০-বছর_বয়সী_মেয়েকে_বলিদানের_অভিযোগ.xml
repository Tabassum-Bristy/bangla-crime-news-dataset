<article>
  <headline>ভারতে ১০-বছর বয়সী মেয়েকে 'বলিদানের' অভিযোগ</headline>
  <url>https://www.bbc.com/bengali/news-39182897</url>
  <published_at>৬ মার্চ ২০১৭</published_at>
  <category>খুন&amp;start=201</category>
  <body>ভারতের দক্ষিণাঞ্চলীয় রাজ্য কর্ণাটকে মানুষ বলিদানের অভিযোগ উঠেছে। পুলিশ বলছে, ১০-বছর বয়সী এক কিশোরীকে বলি দেয়ার অভিযোগে তারা তিন ব্যক্তিকে গ্রেফতার করেছে। পক্ষাঘাতগ্রস্ত এক ব্যক্তির 'রোগমুক্তির' উদ্দেশ্য নিয়ে এক ওঝার পরামর্শে এই হত্যাকাণ্ড চালানো হয়।ঘটনাটি ঘটেছে কর্ণাটকের রামনগর জেলায়। পুলিশ ঐ রোগীর ভাই এবং বোনকে আটক করেছে। পাশাপাশি, ঐ কিশোরীকে অপহরণের জন্য ১৭-বছর বয়সী এক কিশোরকেও আটক করা হয়েছে। কর্মকর্তারা বলছেন, ঐ ওঝা এই ভাই-বোনকে বলেছিল যে পক্ষাঘাতের কারণ যাদু-টোনা, এবং এর প্রভাব কাটিয়ে ওঠার একমাত্র পথ হচ্ছে মানুষ বলিদান। একটি ব্যাগের মধ্যে ঐ কিশোরীর মৃতদেহ আবিষ্কারের পর মহল্লার স্থানীয় বাসিন্দারা এই খুন সম্পর্কে জানতে পারেন। তারা ব্যাগের মধ্যে যাদু-টোনা করার উপকরণও দেখতে পান।</body>
</article>
