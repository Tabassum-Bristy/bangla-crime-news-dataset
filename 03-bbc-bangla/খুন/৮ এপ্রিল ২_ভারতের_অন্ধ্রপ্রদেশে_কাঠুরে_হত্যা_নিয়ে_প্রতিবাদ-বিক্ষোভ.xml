<article>
  <headline>ভারতের অন্ধ্রপ্রদেশে কাঠুরে হত্যা নিয়ে প্রতিবাদ-বিক্ষোভ</headline>
  <url>https://www.bbc.com/bengali/news/2015/04/150408_sm_india_andhra_tamilnadu_sandalwood_police_killings</url>
  <published_at>৮ এপ্রিল ২০১৫</published_at>
  <category>খুন&amp;start=321</category>
  <body>ভারতের অন্ধ্রপ্রদেশ রাজ্যে কুড়িজন কথিত চন্দনকাঠের চোরাকারবারি সত্যিই পুলিশের সঙ্গে সংঘর্ষে প্রাণ হারিয়েছেন না কি তাদের ঠান্ডা মাথায় খুন করা হয়েছে, এই প্রশ্নকে ঘিরে তোলপাড় শুরু হয়ে গেছে।তামিলনাডুর রাজনৈতিক দলগুলো কাল থেকেই এই ঘটনার তদন্ত দাবি করে আসছে, আজ দেশের একাধিক মানবাধিকার সংগঠনও সেই দাবিতে গলা মিলিয়েছে।নিহতদের অনেকের গায়ে পোড়া দাগ, কারও কারও বুকে বা মাথাতেও বুলেটের ক্ষত দেখা গেছে। যা থেকে প্রশ্ন উঠছে পুলিশকে আদৌ আত্মরক্ষার্থে গুলি চালাতে হয়েছিল কি না।দিল্লিতে অন্ধ্র ভবনের সামনে এদিন সকাল থেকেই তুমুল বিক্ষোভে ফেটে পড়ে বেশ কয়েকটি তামিল সংগঠন, যাদের বক্তব্য ছিল অন্ধ্র পুলিশ শেষাচলমের জঙ্গলে কুড়িজন নিরীহ তামিলকে স্রেফ ঠান্ডা মাথায় হত্যা করেছে।বিক্ষোভে অংশ নেওয়া মানবাধিকার কর্মী ক্রান্তি চৈতন্য বলেন পুরো ঘটনাটাই আসলে অন্ধ্র পুলিশের সাজানো।তাঁর যুক্তি ছিল, নিহতদের পাশে যে চন্দনকাঠের গুঁড়ি বা লগগুলো পড়ে থাকতে দেখা গেছে সেগুলো মোটেই সদ্য কাটা নয়, বরং বন দফতরের গুদাম থেকেই সেগুলো জোগাড় করে ফেলে রাখা হয়েছিল।তিরুপতির কংগ্রেস নেতা ও সাবেক এমপি চিন্তামোহনের অভিযোগ ছিল, ওই জঙ্গল থেকে প্রায় দশ কিলোমিটার দূরে চন্দ্রগিরির কাছে এই লোকগুলোকে খুন করা হয়।“জঙ্গলেই যদি তারা মারা যেত তাহলে সেখানে রক্তের ফোয়ারা বয়ে যেত, অথচ তাদের লাশের পাশে এক ফোঁটা রক্তও মেলেনি,” তিনি বলেন।খুনের এই সব অভিযোগ উঠছে বলেই অন্ধ্র-তামিলনাডু সীমান্ত এলাকায় চরম উত্তেজনা ছড়িয়েছে। তামিলনাডুতে অন্ধ্র সরকারের বাস আটকানো হয়েছে, অন্ধ্র ব্যাঙ্কের ভবনগুলোতেও হামলা হয়েছে।তামিলনাডুর প্রায় সব রাজনৈতিক দল অন্ধ্র সরকারের কৈফিয়ত দাবি করেছে, ঘটনার বিচারবিভাগীয় তদন্তও চেয়েছে তারা।এই দাবিকে আজ সমর্থন করেছে সিপিআইএমও, যে দলের নেত্রী বৃন্দা কারাট বিবিসি বাংলাকে বলেন, নিহতদের ক্ষতস্থান দেখে বোঝা যাচ্ছে এই গরিব শ্রমিকদের সামনে থেকে বেপরোয়াভাবে হত্যা করা হয়েছে।“গুলি লেগেছে তাদের মাথার সামনের দিকে, হয়তো তারা যখন আত্মসমর্পণ করতে যাচ্ছিল সে সময়,” তিনি বলেন।অন্ধ্র পুলিশ অবশ্য তাদের পুরনো বক্তব্যেই অনড় আছে যে টাস্ক ফোর্স আত্মরক্ষার্থেই গুলি চালিয়েছিল।তবে প্রবল চাপের মুখে রাজ্য সরকার আজ ম্যাজিস্ট্রেট পর্যায়ে তদন্তের নির্দেশ দিতে বাধ্য হয়েছে।যদিও অন্ধ্র সরকারের মুখপাত্র পারাকালা প্রভাকর এটাও জানাতে ভোলেননি নিহতদের নিয়ে প্রাদেশিকতার রাজনীতি কাম্য নয়।তিনি বলেন, যে চোরাকারবারিরা অন্ধ্রের লাল চন্দনের মতো মূল্যবান সম্পত্তি লুঠ করছিল তাদের আর কোনও পরিচয় নেই, তাদের শুধু চোরাকারবারি হিসেবেই দেখা উচিত।“তারা হিন্দিভাষী না তামিলভাষী, তাদের ধর্ম কী বা কোথায় থাকত- এগুলো বিবেচ্য নয়,” তিনি বলেন।তবে রাজ্য সরকারের কমিশন করা তদন্তে কতদূর কী হবে, তা নিয়ে তামিল দলগুলো তো বটেই, সন্দিহান আরও অনেকেই।হিউম্যান রাইটস ওয়াচের মীনাক্ষি গাঙ্গুলিও বলেছেন, তারা এই কথিত এনকাউন্টারের নিরপেক্ষ তদন্ত চান।“পুলিশ যাই বলুক, অনেক সময়ই তদন্তে দেখা গেছে এগুলো হল এক্সট্রা-জুডিশিয়াল কিলিং, অর্থাৎ হেফাজতে নিয়ে হত্যা,” তিনি বলেন।মিস গাঙ্গগুলি বলেন, এখানে সেটা যদি না-ও হয়, তাহলেও তো পুলিশের অভিযানের পদ্ধতি খতিয়ে দেখা দরকার।“কী এমন হল যে নিরস্ত্র মানুষের হামলা ঠেকাতে তাদের গুলি চালাতে হল? প্রশ্ন তোলেন মিস গাঙ্গগুলি।শেষাচলম জঙ্গলের এনকাউন্টার ভুয়ো কি না, তা নিয়ে এই তামিল-তেলুগু সংঘাত আর দাবি পাল্টা দাবির মধ্যেই ভারতের জাতীয় মানবাধিকার কমিশনও অন্ধ্রপ্রদেশের পুলিশ প্রধান আর মুখ্যসচিবকে নোটিশ পাঠিয়েছে।পুরো ঘটনা কীভাবে ঘটল, সেই ব্যাখ্যা তলব করে তাদের জবাব দিতে বলা হয়েছে দুসপ্তাহের মধ্যেই।</body>
</article>
