<article>
  <headline>ঢাকায় সাংবাদিক দম্পতি খুন</headline>
  <url>https://www.bbc.com/bengali/news/2012/02/120202_askilling</url>
  <published_at>১১ ফেব্রুয়ারি ২০১২</published_at>
  <category>খুন&amp;start=101</category>
  <body>বাংলাদেশের রাজধানী ঢাকায় শনিবার এক সাংবাদিক দম্পতি নৃশংস হত্যাকান্ডের শিকার হয়েছেন।নিহত সাগর সারওয়ার বেসরকারি টেলিভিশন চ্যানেল মাছরাঙার বার্তা সম্পাদক এবং তার স্ত্রী মেহরুন রুনি আরেক বেসরকারি টেলিভিশন এটিএন বাংলার সিনিয়র রিপোর্টার ছিলেন।পুলিশ বলছে, গভীর রাতে তাদের নিজ ফ্ল্যাটে হাত-পা বেঁধে উপর্যুপুরি ছুরিকাঘাত করে তাদের হত্যা করা হয়।এ ঘটনায় বাংলাদেশের রাজনৈতিক শীর্ষমহল থেকে শুরু করে সাংবাদিক অঙ্গনে তীব্র প্রতিক্রিয়া দেখা দিয়েছে।ঢাকার পান্থপথের একটি বাড়ির পাঁচতলায় ভাড়া করা ফ্ল্যাটে শিশুপুত্র মেঘকে নিয়ে বসবাস করতেন সাংবাদিক দম্পতি সাগর সারওয়ার ও মেহরুন রুনি। শনিবার সকালবেলায় ঐ ফ্ল্যাটেরই শয়ন কক্ষে পড়ে ছিল তাদের রক্তাক্ত লাশ। পুলিশ বলছে, মৃতদেহ দুটি ছিল ধারালো অস্ত্রের আঘাতে ক্ষতবিক্ষত, হাত পা ছিলো বাঁধা।পরিচিত লোকঘটনাস্থল পরিদর্শন করে ৠাবের গোয়েন্দা বিভাগের পরিচালক লেফটেন্যান্ট কর্নেল জিয়া বলছিলেন, ‘‘পরিচিত লোক এ হত্যাকান্ড ঘটিয়ে থাকতে পারে। কারণ, দরজা ভাঙ্গা ছিল না। আগেই ঘরে ঢুকে থাকতে পারে বা দরজা নক করার পর তারা হয়ত দরজা খুলে থাকতে পারে‘‘।পুলিশ ঐ ফ্ল্যাটের বারান্দার গ্রিলে একটি ফোকর দেখতে পেয়েছে, তবে তারা এও বলছে যে ওই ফোকর গলে একজন পূর্ণবয়স্ক মানুষ প্রবেশ করা সম্ভব না। নিহতদের বাসভবন থেকে মূল্যবান কোন জিনিষও খোয়া যায়নি, বলছে পুলিশ। খবরটি প্রথম প্রকাশ পায় শনিবার সকালে যখন নিহত সাগর-রুনি দম্পতির পাঁচবছর বয়সী ছেলে মাহীন সারোয়ার মেঘ তার নানীকে ফোন করে এ ঘটনা জানায়।নিহত সাগর এর আগে জার্মানিতে রাষ্ট্রীয় গণমাধ্যম ডয়েচে ভেলের বাংলা বিভাগে কর্মরত ছিলেন।এক বছর আগে ঢাকায় ফিরে তিনি বাংলাদেশের বেসরকারি টেলিভিশন মাছরাঙায় বার্তা সম্পাদক হিসেবে যোগদান করেন।তার স্ত্রী রুনি বেসরকারি টেলিভিশন চ্যানলে এটিএন বাংলার প্রতিবেদক ছিলেন।তিনি এক যুগেরও বেশি সময় ধরে বাংলাদেশের ইলেকট্রনিক মাধ্যমে কাজ করে আসছিলেন।তাদের হত্যাকান্ডের খবর ছড়িয়ে পড়ার সাথে আত্মীয়-সহকর্মীরা এসে পান্থপথের ওই বাড়িটির সামনে ভিড় জমান। এসময় সেখানে হৃদয়বিদারক দৃশ্যের অবতারণা হয়।প্রতীকী কর্মবিরতিএ ঘটনায় জড়িতদের গ্রেফতার ও শাস্তির দাবিতে বাংলাদেশের বিভিন্ন অঞ্চলে মিছিল-মানববন্ধন করেছেন সাংবাদিকরা। দুপুরে ঢাকার সাংবাদিকরা জাতীয় প্রেসক্লাবের সামনে প্রতীকী কর্মবিরতি পালন করেন ।দুপুরে ঘটনাস্থল পরিদর্শন করতে এসে আটচল্লিশ ঘন্টার মধ্যে জড়িতদের গ্রেপ্তারের ঘোষণা দেন স্বরাষ্ট্রমন্ত্রী সাহারা খাতুন।‘‘যারা এ ঘটনা ঘটিয়েছে তাদেরকে অবশ্যই ধরা পড়তে হবে। আমাদের যারা তদন্ত কাজে নিয়োজিত, তাদেরকে নির্দেশ দিয়েছি, আটচল্লিশ ঘন্টার মধ্যেই এ হত্যাকারীদের ধরার ব্যবস্থা নিতে‘‘।সাংবাদিক দম্পতি সাগর-রুনি হত্যাকান্ডের ঘটনায় শোক জানিয়ে জড়িতদের খুজে বের করার নির্দেশ দিয়েছেন প্রধানমন্ত্রী শেখ হাসিনা।এদিকে বিরোধী দলীয় নেত্রী খালেদা জিয়া তার শোকবার্তায় বলেছেন, এ হত্যাকান্ডের মাধ্যমে আবার প্রমান হলো দেশে আইনশৃংখলা পরিস্থিতির ভয়ানক অবনতি ঘটেছে।</body>
</article>
