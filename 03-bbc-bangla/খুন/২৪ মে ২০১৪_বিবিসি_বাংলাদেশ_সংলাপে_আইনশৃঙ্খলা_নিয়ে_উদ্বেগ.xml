<article>
  <headline>বিবিসি বাংলাদেশ সংলাপে আইনশৃঙ্খলা নিয়ে উদ্বেগ</headline>
  <url>https://www.bbc.com/bengali/news/2014/05/140524_mb_bbc_bd_sanglap</url>
  <published_at>২৪ মে ২০১৪</published_at>
  <category>খুন&amp;start=341</category>
  <body>বিবিসির বাংলাদেশ সংলাপে সরকারের একজন মন্ত্রী বলেছেন আইন শৃঙ্খলা পরিস্থিতি নিয়ে সারাদেশের মানুষের মতো সরকারও উদ্বিগ্ন।তবে সরকার যথেষ্ট পদক্ষেপ নিয়েছে এবং পরিস্থিতির উন্নতি হয়েছে বলেও দাবি করেন তিনি।বিএনপির একজন শীর্ষ নেতা অভিযোগ করেন যে সরকার পরিস্থিতি নিয়ন্ত্রণে ব্যর্থ হয়েছে কারণ সরকারি দলের লোকেরাই এসব ঘটনার সাথে জড়িত।ঢাকায় বিয়াম মিলনায়তনে সংলাপের এই পর্বে আইনশৃঙ্খলা পরিস্থিতি ছাড়াও ভারতের নির্বাচন নিয়ে সরকার ও বিএনপির প্রতিক্রিয়া এবং লঞ্চ ডুবিতে প্রাণহানির জন্য দায়ীদের বিচারের বিষয়গুলিও আলোচিত হয়েছে।বাংলাদেশ সংলাপে একজন দর্শকের প্রশ্ন ছিল বর্তমানে বাংলাদেশে যে হারে গুম খুন ও অপহরণের ঘটনা ঘটছে তাতে কি মনে হয় আইন শৃঙ্খলা পরিস্থিতি সরকারের নিয়ন্ত্রণে আছে ?জবাবে নৌ পরিবহন মন্ত্রী শাজাহান খান বলেন, “দেশের আইনশৃঙ্খলা পরিস্থিতি সরকারের নিয়ন্ত্রণেই আছে এবং আরও ভালো করার জন্য সরকার তৎপর রয়েছে।”তিনি বলেন, “সারাদেশের মানুষ উদ্বিগ্ন এবং সরকার তার বাইরে নয়। তবে অপহরণ, গুম, খুন বাংলাদেশে আগেও ঘটেছে। কিছু ঘটেছে রাজনৈতিক কারণে, অথবা টাকা বা অন্য কোন কারণে।”মন্ত্রী বলেন, “পরিস্থিতি নিয়ন্ত্রণে সরকার যথেষ্ট তৎপর। পরিস্থিতি উন্নয়নে এগিয়ে গেছি। আরও উন্নয়ন করাই আমাদের দায়িত্ব।”তবে বিএনপির জাতীয় স্থায়ী কমিটির সদস্য আসম হান্নান শাহ বলেন পরিস্থিতি নিয়ন্ত্রণে সরকার ব্যর্থ হয়েছে।তিনি বলেন, “দেশে যা ঘটছে সেগুলো প্রত্যক্ষ বা পরোক্ষভাবে শক্তিধরদের সমর্থনেই হচ্ছে।”হান্নান শাহ বলেন, “হত্যা গুম অপহরণসহ জনজীবনকে যেভাবে দুর্বিষহ করেছে দুষ্কৃতিকারীরা, তাতে সরকারের উপর মানুষের আস্থা আছে বলে মনে হয়না।”“খুন বা অপহরণের সাথে জড়িতরা সরকারি দলের লোক। সরকার কঠোর পদক্ষেপ নিলে এমন পরিস্থিতি হতো না।”একজন দর্শক প্রশ্ন তোলেন, “আইন শৃঙ্খলা নিয়ন্ত্রণ করবে কে বা গুম হত্যা বন্ধ করবে কে যেখানে তারাই এর সাথে সংশ্লিষ্ট?”আরেকজন দর্শক মন্তব্য করেন, “গুম খুন - চাঁদাবাজির জন্য। রাজনীতি একটা ব্যবসা। রাজনীতি করলে হাজার কোটি টাকার মালিক হওয়া যায়।”অন্য আরেকজন দর্শক জানতে চান ভারতে সদ্য নির্বাচিত প্রধানমন্ত্রী নরেন্দ্র মোদীর দৃষ্টি আকর্ষণের জন্য বাংলাদেশের প্রধান দুই রাজনৈতিক নেত্রী দৃশ্যত যেভাবে চেষ্টা করছেন, তা কি ভবিষ্যতে বাংলাদেশের ন্যায্য স্বার্থ আদায়ে বাধা সৃষ্টি করতে পারে ?জবাবে সাবেক রাষ্ট্রদূত ও সচিব হুমায়ুন কবির বলেন, “নিকটতম প্রতিবেশী হিসেবে ভারতের নির্বাচনের পর সরকার বা বিএনপির পক্ষ থেকে যে প্রতিক্রিয়া দেখানো হয়েছে তার মধ্যে দৃষ্টিকটু কিছু হয়নি।”তিনি বলেন, “ভারতের জনগণের বিশাল সমর্থন ও অংশগ্রহণের মধ্য দিয়ে একটি সরকার পরিবর্তন হচ্ছে। গণতন্ত্র চর্চার প্রেক্ষাপটে দুই নেত্রী নরেন্দ্র মোদীকে অভিনন্দন জানিয়েছেন। এটি কূটনৈতিক শিষ্টাচারে প্রত্যাশিত। হয়তো একটু তাড়াহুড়ো হয়ে থাকতে পারে।”অপর প্যানেল আলোচক বাংলাদেশ উইমেন চেম্বার অব কমার্স এন্ড ইন্ডাস্ট্রির সভাপতি সঙ্গীতা আহমেদ একই ধরনের মন্তব্য করেন।তিনি বলেন, “দুই নেত্রী স্বাভাবিক প্রতিক্রিয়াই ব্যক্ত করেছেন।”“সরকার ও বড় বিরোধী দল এক সাথে পাশের দেশকে অভিনন্দন জানিয়েছে। অন্তত এ বিষয়ে তো দুদল একমত হল। এর মধ্যে নেতিবাচক কি আছে ? এটাকে নিয়ে প্রতিযোগিতা বানানোর কারণ দেখছি না।” বলেন সঙ্গীতা আহমেদ।মন্ত্রী বলেন, “এখানে কোন প্রতিযোগিতার কিছু নেই। ঘনিষ্ঠ বন্ধু রাষ্ট্র হিসেবে ভারতের নির্বাচনের পর সরকার যথাযথ বক্তব্য দিয়েছে।”হান্নান শাহ বলেন, “এখানে আনুকূল্য পাওয়ার কিছু নেই। বিএনপির পক্ষ থেকে যা বলা হয়েছে তা বাংলাদেশের স্বার্থে ও দুদেশের সম্পর্কের খাতিরেই।”</body>
</article>
