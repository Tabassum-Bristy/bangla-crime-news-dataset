<article>
  <headline>পাকিস্তানে কেনো খুন হলেন খুররম জাকি</headline>
  <url>https://www.bbc.com/bengali/news/2016/05/160508_pakistan_zaki_calling</url>
  <published_at>৮ মে ২০১৬</published_at>
  <category>খুন&amp;start=41</category>
  <body> পাকিস্তানের করাচী শহরে শীর্ষস্থানীয় একজন মানবাধিকার কর্মী খুররম জাকিকে অজ্ঞাতনামা বন্দুকধারীরা একটি রেস্টুরেন্টে ঢুকে গুলি করে হত্যা করেছে।মি. জাকি সম্প্রতি সংখ্যালঘু শিয়াদের বিরুদ্ধে উস্কানি দেওয়ার অভিযোগে ইসলামাবাদে একটি মসজিদের ইমামের বিরুদ্ধে মামলা করেছিলেন।তবে তালেবানের সাথে সম্পৃক্ত একটি জঙ্গি গোষ্ঠী দাবি করেছে ঐ মামলার প্রতিশোধ নিতে তারাই এই হত্যাকাণ্ড চালিয়েছে।খুররম জাকি ছিলেন ‘লেট আস বিল্ড পাকিস্তান’ বা 'আসুন পাকিস্তানকে গড়ে তুলি’ নামে একটি ওয়েবসাইটের সম্পাদক।এই ওয়েবসাইটটি গোষ্ঠীগত দ্বন্দ্বের বিরুদ্ধে সোচ্চার ছিল এবং  গণতান্ত্রিক ও প্রগতিশীল মূল্যবোধের কথা বলতো।  পুলিশ বলছে, খুররম জাকি উত্তর করাচীতে রাস্তার পাশে রেস্তোরাঁয় এক বন্ধুর সাথে খাওয়া-দাওয়া করছিলেন।সেই সময় মোটর সাইকেলে করে একাধিক বন্দুকধারী সেখানে এসে গুলি চালায়। মি. জাকি নিহত হন, আর তার বন্ধু এবং পাশে দাঁড়িয়ে থাকা অন্য আরো একজন  আহত হন।এ ঘটনা কারা ঘটিয়েছে তা প্রথমে বোঝা না গেলেও পরে পাকিস্তান তালেবানের একটি ক্ষুদ্র গোষ্ঠীর মুখপাত্র বলেন যে তারাই ওই হত্যাকাণ্ড ঘটিয়েছেন।এই মুখপাত্র বলেন, ইসলামাবাদের লাল মসজিদের ইমাম আবদুল আজিজের বিরুদ্ধে  মি. জাকি যে কার্যক্রম চালিয়েছেন তার শাস্তি হিসেবেই তাকে হত্যা করা হয়েছে।লাল মসজিদের ওই ইমাম তার উগ্রপন্থী মতাদর্শের জন্য সুপরিচিত।খুররম জাকি এবং আরো কয়েকজন অধিকার-কর্মী মিলে একটি মামলা করেছিলেন - যাতে  ইমাম আবদুল আজিজের বিরুদ্ধে শিয়া সম্প্রদায়ের বিরুদ্ধে ঘৃণা এবং সহিংসতা উস্কে দেবার অভিযোগ আনা হয়।মামলায় বলা হয়েছিলো, ২০১৪ সালে পেশাওয়ারের একটি স্কুলে বন্দুকধারীদের আক্রমণে ১৫২ জন নিহত হবার মতো যে ঘটনা ঘটেছে - লাল মসজিদের ইমাম তার নিন্দা জানাতে অস্বীকৃতি জানিয়েছেন। ইমাম আবদুল আজিজের পিতার প্রতিষ্ঠিত এই লাল মসজিদ  ১৯৯০এর দশক থেকেই  পাকিস্তানে কট্টরপন্থী ইসলামের কেন্দ্র বলে পরিচিত। এখানে আশ্রয় নেয়া সশস্ত্র জঙ্গিদের হটাতে পুলিশ ২০০৭ সালে এক আক্রমণ চালায় যাতে শতাধিক লোক নিহত হয়।</body>
</article>
