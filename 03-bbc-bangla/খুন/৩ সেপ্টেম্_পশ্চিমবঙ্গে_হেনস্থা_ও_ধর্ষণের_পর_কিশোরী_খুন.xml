<article>
  <headline>পশ্চিমবঙ্গে হেনস্থা ও ধর্ষণের পর কিশোরী খুন</headline>
  <url>https://www.bbc.com/bengali/news/2014/09/140903_mb_india_jalpaiguri_rape</url>
  <published_at>৩ সেপ্টেম্বর ২০১৪</published_at>
  <category>খুন&amp;start=81</category>
  <body>পশ্চিমবঙ্গের উত্তরাঞ্চলীয় জেলা জলপাইগুড়িতে ১৫ বছরের এক কিশোরীকে ধর্ষণ করে খুন করা হয়েছে বলে অভিযোগ উঠেছে।ধূপগুড়ির রেললাইনের পাশে ওই কিশোরীর নগ্ন মৃতদেহ পাওয়া গেছে।পুলিশের কাছে দায়ের করা অভিযোগে ওই কিশোরীর পরিবার জানিয়েছে এক সালিশী সভায় অপমান ও হেনস্থার পরে ধর্ষণ করে খুন করা হয়েছে তাকে।পুলিশ বলছে মোট ১৩ জনের বিরুদ্ধে অভিযোগ দায়ের হয়েছে।প্রাথমিকভাবে খুনের ঘটনা বলে মনে হলেও কিশোরীকে ধর্ষণ করা হয়েছিল কী না, তা ময়না তদন্তের রিপোর্ট এলেই বোঝা যাবে বলে পুলিশ জানিয়েছে।স্থানীয় সূত্রগুলি থেকে জানা গেছে যাদের বিরুদ্ধে অভিযোগ, তাঁরা সবাই ক্ষমতাসীন তৃণমূল কংগ্রেসের স্থানীয় নেতা-সমর্থক আর মৃত কিশোরীর পরিবার বাম সমর্থক।পুলিশের কাছে দায়ের হওয়া অভিযোগ থেকে জানা গেছে যে মৃতা ওই কিশোরীর বাবার সঙ্গে এক প্রতিবেশীর গন্ডগোল চলছিল একটি চাষের ট্র্যাক্টর ভাড়াকে কেন্দ্র করে।সমস্যা সমাধানে স্থানীয় তৃণমূল কংগ্রেস নেতারা দুই পক্ষকে এক সালিশী সভায় ডাকেন সোমবার সন্ধ্যায়।সেখানে ওই কিশোরীর বাবাকে একাধিকবার অপমান ও হেনস্থা করা হয়, মারধরও করা হয়।ওই কিশোরী বাবার হেনস্থার বিরুদ্ধে বারে বারে প্রতিবাদ করতে থাকে। তখনই সালিশী সভায় উপস্থিত কয়েকজন ওই কিশোরীকেও চূড়ান্ত অপমান করে – মাটিতে থুতু ফেলে তা তাকে চাটতে বলা হয়। কিশোরীটি তখনও প্রতিবাদ করে যাচ্ছিল আর তাতেই ক্ষুব্ধ সালিশী সভার কর্তা ব্যক্তিরা তাকে হুমকি দেন।ওই সালিশী সভা চলাকালীনই নিখোঁজ হয় মেয়েটি। আত্মীয়স্বজনরা সারা রাত ধরে খুঁজে পান নি কিশোরীকে।মঙ্গলবার ভোরে ওই কিশোরীর নগ্ন মৃতদেহ পাওয়া যায়।মৃতা কিশোরীর মা অমিতা বর্মন বলছিলেন সালিশী সভায় ঠিক কী হয়েছিল।তাঁর কথায়, “আমার স্বামীকে যখন মারতে উঠল কয়েকজন, তখনই মেয়ে হঠাৎই চলে যায়। পরে ঘরের সামনে জুতো পড়ে থাকতে দেখি। সারারাত খুঁজেছি সব জায়গায়। সকালবেলায় খবর পেলাম মেয়ে রেলের ধারে। ও তো অতদূর একা যেতেই পারে না।“জলপাইগুড়ির পুলিশ সুপারিন্টেডেন্ট কুনাল আগরওয়াল জানিয়েছেন রেল পুলিশ আার জেলা পুলিশ দুটি আলাদা মামলা শুরু করে তদন্ত চালাচ্ছে।যদিও ধর্ষণ আর হত্যার তদন্ত করছে রেল পুলিশ আর জেলা পুলিশ এবং একজনকে গ্রেপ্তারও করা হয়েছে, তবে মি: আগরওয়াল বলছেন এটি আদৌ ধর্ষণ আর খুনের ঘটনা কী না তা নিয়ে কিছু সন্দেহ দেখা দেওয়ায় তারা ময়না তদন্তের রিপোর্টের জন্য অপেক্ষা করছেন।“ময়না তদন্তের রিপোর্ট পেলেই নিশ্চিতভাবে মৃত্যুর কারণ বোঝা যাবে।“নিজেদের সমর্থক পরিবারের মেয়ের মৃত্যুর পরে সিপিআইএম তৃণমূল কংগ্রেসের দিকে অভিযোগের আঙ্গুল তুললেও তৃণমূল নেতারা বলছেন ওই সভায় হেনস্থা বা হুমকি দেওয়া হয় নি।“তৃণমূল কংগ্রেস কোনও ভাবেই ওই ঘটনায় জড়িত নয়। খুবই দু:খজনক ঘটনা, কিন্তু আমাদের কেউ ওই ঘটনায় জড়িত নয়,“ বিবিসি বাংলাকে বলেছেন তৃণমূল কংগ্রেসের জলপাইগুড়ি জেলা সভাপতি সৌরভ চক্রবর্তী ।</body>
</article>
