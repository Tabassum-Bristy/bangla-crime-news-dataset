<article>
  <headline>ভারতে নূর হোসেন আবারও ১৪ দিনের জেল হেফাজতে </headline>
  <url>https://www.bbc.com/bengali/news/2014/07/140707_mrk_india_narayanganj_bangladesh_noor_hossain</url>
  <published_at>৭ জুলাই ২০১৪</published_at>
  <category>খুন&amp;start=271</category>
  <body>বাংলাদেশের নারায়ণগঞ্জের সাত-খুন মামলার প্রধান অভিযুক্ত নূর হোসেনকে আবারও ১৪ দিনের জেল হেফাজতে পাঠিয়েছে পশ্চিমবঙ্গের একটি আদালত।মি. হোসেন ও তার দুই বাংলাদেশী সঙ্গী অবৈধভাবে ভারতে প্রবেশের অপরাধে কলকাতার উপকণ্ঠে ধরা পড়েন তিন সপ্তাহ আগে।নূর হোসেন নিজে আজ দাবী করেছেন যে তার বিরুদ্ধে আনা সব অভিযোগ মিথ্যা।তার সঙ্গেই ধৃত এক বাংলাদেশী নাগরিক সুমন খান আজ আদালতকে জানিয়েছেন যে তিনি বৈধভাবেই ভারতে এসেছিলেন কিন্তু তার পাসপোর্ট – ভিসা প্রভৃতি ছিঁড়ে ফেলে পশ্চিমবঙ্গের পুলিশ তাকে মিথ্যা মামলায় জড়িয়েছে।নূর হোসেনকে দেশে ফিরিয়ে নিতে ইন্টারপোলের মাধ্যমে বাংলাদেশের পুলিশ যোগাযোগ শুরু করেছে।সেই পটভূমিতে ভারতে মি. হোসেনের গ্রেপ্তারের পর দুই দেশের সরকারের মধ্যে আলোচনা চলছে।নূর হোসেনকে আজ তৃতীয় দিনের মতো হাজির করা হয়েছিল উত্তর চব্বিশ পরগণা জেলা আদালতে।আগের দু’দিনের মতো আজও তার পক্ষে কোনো আইনজীবী সওয়াল করেন নি।তাই বাংলাদেশ সরকার দুই সপ্তাহ আগে ইন্টারপোলের নোটিশ থাকা নূর হোসেনকে ফেরত চেয়ে যে আবেদন জমা দিয়েছিল, তার কোনও শুনানিও হয় নি।বিচারক মধুমিতা রায় যদিও উল্লেখ করেছিলেন যে ধৃতের জন্য আইনি সহায়তার ব্যবস্থা করার বিষয়টি, কিন্তু আজ যে আদেশ তিনি দিয়েছেন, সেখানে এই বিষয়টির কোনও উল্লেখ নেই।ভারতে কোনো অভিযুক্ত উকিল না দিতে পারলে, লিগাল এইড দেওয়ার ব্যবস্থা রয়েছে নিরপেক্ষ বিচারের স্বার্থে।জেল থেকে আদালতে নিয়ে আসার সময়ে সংবাদ মাধ্যম জানতে চেয়েছিল তিনি কী সাত খুনের অপরাধ স্বীকার করছেন বা তিনি কেন অবৈধভাবে ভারতে এসেছেন প্রভৃতি।সব প্রশ্নের উত্তরে তিনি বলেন যে তার বিরুদ্ধে আনা সব অভিযোগই মিথ্যা।অন্যদিকে মি. হোসেনের সঙ্গেই ধৃত আরেক বাংলাদেশী নাগরিক সুমন খানের হয়ে আজ দু’জন আইনজীবী আদালতে অভিযোগ এনেছেন যে তিনি বৈধ পাসপোর্ট – ভিসা নিয়ে বিমানে চেপে কলকাতায় এসেছেন কিন্তু পুলিশ সেই সব ছিঁড়ে ফেলে অবৈধ অনুপ্রবেশের অভিযোগে গ্রেপ্তার করেছে।প্রমাণ হিসাবে বাংলাদেশ থেকে ইমেইলে যোগাড় করা পাসপোর্ট আর বিমানের টিকিট আদালতে জমা দেওয়া হয়।এই বিষয়ে তদন্তকারী অফিসারকে ১১ই জুলাই ব্যক্তিগতভাবে হাজির হওয়ার নির্দেশ দিয়েছে আদালত।নূর হোসেন ও সুমন খানসহ মোট তিনজনকে বাগুইআটি থানা গ্রেপ্তার করে আর পশ্চিমবঙ্গের আদালতে তাঁদের বিরুদ্ধে শুধুই অবৈধভাবে ভারতে প্রবেশের অভিযোগে বিচার চলছে।</body>
</article>
