<article>
  <headline>হামলার আগাম তথ্য দিন- যুক্তরাষ্ট্রকে বাংলাদেশ</headline>
  <url>https://www.bbc.com/bengali/news/2016/05/160502_bangladesh_us_extremist</url>
  <published_at>২ মে ২০১৬</published_at>
  <category>খুন&amp;start=271</category>
  <body>বাংলাদেশের স্বরাষ্ট্রমন্ত্রী আসাদুজ্জামান খান বলেছেন কোনো জঙ্গি তৎপরতার আগাম গোয়েন্দা তথ্য থাকলে তা দেওয়ার জন্য যুক্তরাষ্ট্রকে অনুরোধ করা হয়েছে।বিবিসি বাংলার কাদির কল্লোলকে স্বরাষ্ট্রমন্ত্রী বলেন, "সন্ত্রাসী হামলা হওয়ার আগেই তা প্রতিরোধ করার দিকে জোর দিতে চাই।"মন্ত্রী বলেন, এজন্য আগাম কোনো গোয়েন্দা তথ্য থাকলে তা সরকারকে জানানোর জন্য যুক্তরাষ্ট্রকে বলা হয়েছে। হামলার পরিকল্পনা আগেভাগে জানতে প্রযুক্তি এবং প্রশিক্ষণের জন্যও অনুরোধ করা হয়েছে।"তারা (যুক্তরাষ্ট্র) সহযোগিতা দিতে চেয়েছে, আশা করি দেবে।"স্বরাষ্ট্রমন্ত্রী জানান, জঙ্গি তৎপরতা সম্পর্কে আগাম গোয়েন্দা তথ্য পেতে ইতিমধ্যেই ভারত ও অস্ট্রেলিয়ার সাহায্য নিচ্ছে সরকার।সরকার সবসময় দাবি করছে বাংলাদেশের সন্ত্রাসীদের সাথে বিদেশী জঙ্গি সংগঠনগুলোর কোনো সম্পর্ক নেই।সরকারের অবস্থান যখন এটাই তখন বিদেশীরা কিভাবে আগাম তথ্য দিতে পারে? বিবিসির এই প্রশ্নের সরাসরি উত্তর এড়িয়ে যান স্বরাষ্ট্রমন্ত্রী।তিনি আবারো জোর দিয়েছেন, বাংলাদেশের সন্ত্রাসীরা 'হোম গ্রোন' অর্থাৎ বাংলাদেশের অভ্যন্তরেই সৃষ্ট।বাংলাদেশের জঙ্গি ইসলামিদের তৎপরতা নিয়ে যুক্তরাষ্ট্র বহুদিন ধরেই উদ্বেগ প্রকাশ করছে। ইসলামিক স্টেট বাংলাদেশে তৎপর বলে মার্কিনীদের বদ্ধমূল ধারণা।সম্প্রতি ঢাকায় দুজন সমকামী অধিকার কর্মী খুন হওয়ার পর, বাংলাদেশে মার্কিন দূত খোলাখুলি বলেছেন, বাংলাদেশের একার পক্ষে পক্ষে জঙ্গি তৎপরতা মোকাবেলা সম্ভব নয়।</body>
</article>
