<article>
  <headline>পাঁচ সহকর্মীকে খুন করে ভারতীয় সেনার আত্মহত্যা </headline>
  <url>https://www.bbc.com/bengali/news/2014/02/140227_mh_india_kashmir_killing</url>
  <published_at>২৭ ফেব্রুয়ারি ২০১৪</published_at>
  <category>খুন&amp;start=91</category>
  <body>ভারত শাসিত কাশ্মীরের গান্ডেরবালে একজন সেনা জওয়ান বৃহস্পতিবার ভোররাতে নির্বিচারে গুলি চালিয়ে তার পাঁচজন ঘুমন্ত সহকর্মীকে হত্যা করে তারপর নিজেও আত্মঘাতী হয়েছে।সেনা শিবিরের ভেতরে এই ঘটনা কীভাবে ঘটল, তার তদন্তের নির্দেশ দিয়েছে ভারতের সামরিক বাহিনী।গান্ডেরবালের সাফাপোরাতে ১৩ রাষ্ট্রীয় রাইফেলসের ব্যারাকের ভেতরেই আজ খুব ভোররাতে আচমকা গুলি চালাতে শুরু করেন পাহারার দায়িত্বে থাকা রামবীর সিং নামে একজন জওয়ান।নির্বিচার গুলিচালনায় ঘুমিয়ে থাকা পাঁচজন সেনা সদস্য সঙ্গে সঙ্গেই মারা যান, আহত হন আরও দুজন। হামলাকারী ওই জওয়ান তারপর নিজেও আত্মঘাতী হন।সেনাবাহিনী এর বাইরে বিস্তারিত কিছু জানায়নি, তবে কীভাবে এই ঘটনা ঘটল তা জানতে একটি কোর্ট অব এনকোয়ারির নির্দেশ দেওয়া হয়েছে।তবে কাশ্মীরে সেনাবাহিনীর মধ্যে এ ধরনের হামলা আগেও বেশ কয়েকবার ঘটেছে, এবং ভারতের প্রধান বিরোধী দল বিজেপি আজ দাবি করেছে সরকারকে এই ঘটনার বিশদ ব্যাখ্যা দিতে হবে।বিজেপি-র মুখপাত্র প্রকাশ জাভরেকর বলেছেন, ‘সশস্ত্র বাহিনীর বিভিন্ন শাখার মধ্যে সংঘাত বাড়ছে, এমন কী জওয়ান ও অফিসারদের মধ্যে সংঘর্ষ বা হাতাহাতির ঘটনাও বাড়ছে।’তার বক্তব্য, ‘সেনা জওয়ানরাও নানা কারণে আরও বেশি হতাশ, আরও বেপরোয়া হয়ে উঠছেন। কিন্তু যা ঘটেছে তা সত্যিই খুব গুরুতর এবং সরকারকে অবশ্যই এর কৈফিয়ত দিতে হবে।’কাশ্মীরে মোতায়েন সেনা সদস্যরা, যাদের প্রতিনিয়ত জঙ্গী দমনের কাজে নিয়োজিত থাকতে হয় – তাদের যে সাঙ্ঘাতিক স্ট্রেসের ভেতর কাজ করতে হয়, সেটা অবশ্য কোনও নতুন কথা নয়।সেই প্রবল মনস্তাত্ত্বিক ও শারীরিক চাপে তারা অনেক সময় ভারসাম্যও হারিয়ে ফেলেন!গান্ডেরবালের ঘটনা ঠিক কী কারণে ঘটেছে, তদন্ত শেষ না-হলে তা বলা সম্ভব নয় – তবে দিল্লিতে ইনস্টিটিউট অব পিস অ্যান্ড কনফ্লিক্ট স্টাডিজের প্রধান, অবসরপ্রাপ্ত মেজর জেনারেল দীপঙ্কর ব্যানার্জির মতে এর পেছনে অনেকগুলো কারণই থাকতে পারে।তিনি বিবিসিকে বলছিলেন, ২০০২-র পর থেকে কাশ্মীরে সামরিক বা বেসামরিক মৃত্যু, কিংবা জঙ্গীদের হতাহত হওয়ার ঘটনা ক্রমশ কমছে – ফলে লড়াইয়ের স্ট্রেস থেকে এখন কোনও জওয়ান এমন কান্ড ঘটিয়েছেন সেই সম্ভাবনা কম বলেই তার ধারণা।‘তবে এর বাইরেও পরিবার থেকে দীর্ঘদিন দূরে থাকা, যে-সময়ে ছুটি চাওয়া হয়েছে সে সময় তা না-পাওয়া, বনে-জঙ্গলে থাকা, কাশ্মীরের পাহাড়-পর্বতে বেশি উচ্চতায় অনেকদিন থাকা ইত্যাদি নানা কারণেই সৈনিকরা এই সমস্যায় ভোগেন – এবং অনেক সময় তা থেকে তারা বেরোতে পারেন না’, বলছিলেন দীপঙ্কর ব্যানার্জি।কাশ্মীরে সেনা সদস্যদের স্ট্রেস কমাতে গত এক দশকে ভারতের সামরিক বাহিনী নানা ব্যবস্থা নিয়েছে – তারপর বেশ কিছুটা সুফলও পাওয়া গেছে। তবে এই সমস্যা পুরোপুরি নির্মূল করা যে অসম্ভব, গান্ডেরবালের ঘটনাই বোধহয় তার প্রমাণ।সামরিক বিশেষজ্ঞ দীপঙ্কর ব্যানার্জি অবশ্য বলছিলেন – ভারত কোনও ব্যতিক্রম নয়, বরং বিশ্বের প্রায় সব সেনাবাহিনীতেই এই সমস্যা আছে।যেমন ভিয়েতনাম যুদ্ধের সময় মার্কিন সেনা সদস্যরাও সেখানে গ্রেনেড ছুঁড়ে নিজেদের অফিসারকে মেরেছে, এমন ঘটনা প্রচুর ঘটেছে।ফলে তিনি বলছেন, বিশ্বের যে কোনও সেনাবাহিনীতেই যে কোনও সময় এই ধরনের ঘটনা ঘটার সম্ভাবনা থাকে আর সব সেনাবাহিনীকেই সেগুলো সামলানোর জন্য চেষ্টা চালাতে হয়।তবে ভারতীয় সেনাদের কাশ্মীর বা সিয়াচেনের মতো বিরূপ পরিবেশে যেভাবে দিনের পর দিন কাজ করতে হয়, তাতে এই ধরনের ঘটনা বিশ্বের অন্য অনেক সেনাবাহিনীর চেয়ে ভারতে অনেক কম বলেই দীপঙ্কর ব্যানার্জির বক্তব্য।</body>
</article>
