<article>
  <headline>ফিলিস্তিনি কিশোর হত্যায় ইসরায়েলের আদালতে দু'জন ইসরায়েলি দোষী সাব্যস্ত</headline>
  <url>https://www.bbc.com/bengali/news/2015/11/151130_israel_court_palestine_killings_verdict</url>
  <published_at>৩০ নভেম্বর ২০১৫</published_at>
  <category>খুন&amp;start=341</category>
  <body>ফিলিস্তিনি এক কিশোরকে হত্যার দায়ে ইসরায়েলের এক আদালত দু’জন ইসরায়েলিকে দোষী সাব্যস্ত করেছে।তাদের দু’জনের বয়স ১৭। তবে তাদের নাম পরিচয় প্রকাশ করা হয়নি।ফিলিস্তিনি কিশোর ১৬ বছর বয়সী মোহাম্মদ আবু খাদিরকে ২০১৪ সালে অপহরণের পর জেরুসালেমে পুড়িয়ে হত্যা করার ঘটনায় তাদেরকে দোষী সাব্যস্ত করা হয়েছে।ওই হত্যাকাণ্ডের সাথে জড়িত সন্দেহভাজন আরো একজনের ব্যাপারে রায় স্থগিত রাখা হয়েছে। কারণ মানসিকভাবে তিনি সুস্থ আছেন কিনা সেবিষয়ে এখনও পরীক্ষা চলছে।ফিলিস্তিনি নাগরিককে হত্যার ঘটনায় ইসরায়েলের কোনো আদালতে ইসরায়েলি নাগরিকের দোষী সাব্যস্ত হওয়া একটি বিরল ঘটনা।সংবাদদাতারা বলছেন, পশ্চিম তীরে তিনজন ইসরায়েলি কিশোরকে হত্যার প্রতিশোধ হিসেবে ফিলিস্তিনি কিশোর আবু খাদিরকে খুন করা হয়।এইসব হত্যাকাণ্ডের পর সহিংসতা ছড়িয়ে পড়ে যা পরে ইসরায়েল ও গাজায় হামাসের মধ্যে যুদ্ধে রূপ নেয়।আবু খাদিরের মৃতদেহ পাওয়া গিয়েছিলো পশ্চিম জেরুসালেমের একটি জঙ্গলে।হামাস জঙ্গিদের হাতে নিহত তিনজন ইসরায়েলি কিশোরের মৃতদেহ উদ্ধারের দু’দিন পর আবু খাদিরের মৃতদেহ পাওয়া যায়।ইসরায়েলি তিন কিশোরকে অপহরণ করে হত্যা করা হয়েছিলো।ইসরায়েলি আইনজীবীরা বলছেন, জিজ্ঞাসাবাদের সময় দু’জন ইসরায়েলি কিশোর স্বীকার করেছেন যে আবু খদিরকে পিটিয়ে অচেতন করে তার শরীরে পেট্রোল ঢেলে আগুন লাগিয়ে তাকে হত্যা করা হয়েছে।জেরুসালেম ডিস্ট্রিক্ট কোর্টের তিনজন বিচারক ওই ঘটনায় দু’জন ইসরায়েলি কিশোরকে দোষী সাব্যস্ত করেছেন।বিচারকরা বলেছেন, তৃতীয় অভিযুক্ত ব্যক্তিকেও দোষী সাব্যস্ত করার জন্যে যথেষ্ট তথ্যপ্রমাণ পাওয়া গেছে কিন্তু যেহেতু তার মানসিক স্বাস্থ্য নিয়ে পরীক্ষা চলছে সেকারণে তার ব্যাপারে রায় স্থগিত রাখা হলো।অন্যদিকে তিনজন ইসরায়েলি কিশোরকে যে দুজন ফিলিস্তিনি অপহরণ করে হত্যা করেছে বলে সন্দেহ করা হয়, ইসরায়েলি সৈন্যরা তাদেরকে হেব্রনে তাদের আস্তানায় অভিযান চালিয়ে গুলি করে হত্যা করেছে।এই ঘটনায় তৃতীয় আরেকজন ফিলিস্তিনিকে ইসরায়েলের একটি আদালত যাবজ্জীবন কারাদণ্ড দিয়েছে।</body>
</article>
