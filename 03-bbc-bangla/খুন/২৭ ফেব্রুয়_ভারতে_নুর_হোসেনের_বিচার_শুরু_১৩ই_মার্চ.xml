<article>
  <headline>ভারতে নুর হোসেনের বিচার শুরু ১৩ই মার্চ</headline>
  <url>https://www.bbc.com/bengali/news/2015/02/150227_mh_noor_hossain</url>
  <published_at>২৭ ফেব্রুয়ারি ২০১৫</published_at>
  <category>খুন&amp;start=251</category>
  <body>ভারতের পশ্চিমবঙ্গের একটি আদালতে ১৩ই মার্চ থেকে নারায়নগঞ্জ সাত খুন মামলার অন্যতম প্রধান অভিযুক্ত নূর হোসেনের বিচার শুরু হবে।আজ উত্তর চব্বিশ পরগণার জেলা ও দায়েরা জজ বিচার শুরুর এই নির্দেশ জারি করেছেন। মি. হোসেন আর তাঁর দুই সঙ্গী অবৈধভাবে ভারতে প্রবেশের অভিযোগে গতবছর ১৪ই জুন কলকাতায় গ্রেপ্তার হয়েছিলেন।উত্তর চব্বিশ পরগণার অতিরিক্ত জেলা দায়েরা জজের আদালতে বিদেশী আইনের ১৪ নম্বর ধারায় আনা অভিযোগে বিচার শুরু হবে সেদিন থেকে – এমনটাই নির্দেশ কোর্টের।বাংলাদেশে নারায়নগঞ্জ সাত খুনের মামলায় অভিযুক্ত হলেও ভারতে যেহেতু তাঁর বিরুদ্ধে কোনও অপরাধের অভিযোগ নেই, সেজন্য এখানে শুধু অবৈধ অনুপ্রবেশের দায়ে-ই মামলা চলছে। নূর হোসেন আর তাঁর দুই সঙ্গীর বিরুদ্ধে পুলিশ চার্জশীট জমা দিয়েছিল গতবছর ১৮ই অগাস্ট।মি. হোসেন এখনও কলকাতার দমদম জেলে আটক রয়েছেন। আর গত নয় মাসে তিনি কোনও আইনজীবী যেমন নিয়োগ করেন নি, তেমনই একবারও জামিনের আবেদনও জানান নি।ইন্টারপোলের মাধ্যমে বাংলাদেশ সরকারের যে আবেদন উত্তর চব্বিশ পরগণার আদালতের কাছে জানানো হয়েছিল তাতে বলা হয়েছিল যে বাংলাদেশে তাঁর বিরুদ্ধে গুরুতর অভিযোগ রয়েছে।তবে আদালতই সিদ্ধান্ত নেবে যে ভারতে তাঁর বিরুদ্ধে দায়ের হওয়া অভিযোগের সাজা খাটার পর তাকে বাংলাদেশে পাঠানো হবে, না কি ইন্টারপোলের নোটিস রয়েছে বলে সেটা আমলে নিয়ে আগেই তাঁকে ফেরত পাঠানো হবে দুই দেশের বন্দী প্রত্যর্পণ চুক্তি অনুযায়ী।</body>
</article>
