<article>
  <headline>প্রীতিভাজনেষু: আপনাদের প্রশ্ন, সম্পাদকের জবাব</headline>
  <url>https://www.bbc.com/bengali/news-45687363</url>
  <published_at>২৯ সেপ্টেম্বর ২০১৮</published_at>
  <category>খুন&amp;start=271</category>
  <body>সামাজিক মাধ্যমে অনেকে যে বেশ আক্রমণাত্মক এবং অশ্লীল ভাষা  ব্যবহার করেন, তা নতুন তথ্য না। বিবিসি বাংলার ফেসবুক পাতায়ও অনেক সময় বেশ বাজে ভাষা ব্যবহার করে মন্তব্য করা হয়। এ'বিষয়ে আমরা অনেকদিন ধরে সচেতন এবং কিছু কঠোর পদক্ষেপ অশ্লীলতার মাত্রা কিছুটা কমাতে সক্ষম হয়েছে। কিন্তু সেটাও যথেষ্ট বলে মনে হচ্ছে না। আজ শুরু করছি আমাদের ফেসবুক পাতা নিয়ে একটি অভিযোগ দিয়ে, তবে অভিযোগ বলা হয়তো ঠিক হচ্ছে না, কারণ এখানে উদ্বেগই প্রকাশ করা হয়েছে বেশি। লিখেছেন রাজশাহীর শালবাগান থেকে মুহাম্মদ শরিফুজ্জামান:''বিবিসি বাংলা ও বিবিসি ইংলিশের প্রতিবেদনগুলো আমি নিয়মিত পড়ি। প্রতিবেদনগুলোর নিরপেক্ষ বিশ্লেষণ আমাকে মুগ্ধ করে। তবে একটা বিষয় নিয়ে উদ্বেগ প্রকাশ করতে চাই। বিবিসি বাংলার বিভিন্ন প্রতিবেদন যখন ফেসবুকে শেয়ার করা হয় তখন আমরা দেখি, অনেক বিকৃত মস্তিষ্কের মানুষ কুরুচিপূর্ণ মন্তব্য করে। যে মন্তব্য গুলো সন্ত্রাসবাদ ও জঙ্গিবাদকে উস্কে দেয়। এ দিকে বিবিসি বাংলা কর্তৃপক্ষের নজর দেওয়া উচিত বলে আমি মনে করি।''আমি আপনার সাথে সম্পূর্ণ একমত মিঃ শরিফুজ্জামান । এই বিষয়ে আগেও আমি পাঠকদের চিঠির জবাব দিয়েছি। বিবিসি বাংলার ফেসবুক পেজ অত্যন্ত জনপ্রিয় একটি পেজ, এবং এটা খুবই দুঃখজনক যে কিছু লোকজনের কারণে পাতাটি কলুষিত হচ্ছে। আমরা নিয়মিত কমেন্টগুলোর দিকে নজর রাখছি এবং শুধু অশ্লীল মন্তব্য ডিলিট না, যারা সাম্প্রদায়িকতা বা সহিংসতা উস্কে দেবার মত মন্তব্য করে তাদের পেজ থেকে ব্যান করে দেয়া হচ্ছে। আশা করি বিবিসি বাংলার ফেসবুক পেজকে পরিচ্ছন্ন করতে সক্ষম হবো। আপনাকে ধন্যবাদ। আরো হতাশ হয়েছেন কুমিল্লার লালমাই উপজেলার মাসুদুর রহমান, কিন্তু ভিন্ন কারণে: ''বিবিসিতে মিহির বোসের বিশ্লেষণ শুনে খুবই মন খারাপ হয়। যখনই বাংলাদেশ নিয়ে বিশ্লেষণ প্রচার করা হয়, সেটা কেন শুধুমাত্র মিহির বোসের কাছে জানতে চাওয়া হয়? তিনি বরাবরই ভারতের পক্ষে কট্টরভাবে কথা বলেন। বাংলাদেশকে তিনি পাত্তাই দেননা।''আপনার চিঠির জন্য ধন্যবাদ মিঃ রহমান কিন্তু আমি আপনার সাথে একমত হতে পারছি না। মিহির বোস একজন অত্যন্ত অভিজ্ঞ এবং বিচক্ষণ বিশ্লেষক। তিনি নিরপেক্ষ, নির্মোহ ভাবেই তার বিশ্লেষণ করেন। এর ফলে কোন দলের সমর্থকদের মনক্ষুন্ন হতে পারে। কিন্তু সে'কারণে তার বিশ্লেষণকে উড়িয়ে দেয়া যায় না। আর বাংলাদেশ নিয়ে আমরা মিহির বোস নয়, বরং বাংলাদেশি প্রাক্তন খেলোয়াড়, সাংবাদিকদের সাক্ষাৎকারই বেশি নিয়ে থাকি।   আমাদের প্রচারিত একটি সংবাদ নিয়ে প্রশ্ন তুলে লিখেছেন কুড়িগ্রামের রাজারহাট থেকে মোহাম্মদ মিজানুর রহমান:''ঢাকার রাস্তায় বেআইনি গাড়ী পার্কিং নিয়ে এক মহিলার সাথে এক পুলিশ সার্জেন্টের বচসার ভিডিও ফেসবুকে ভাইরাল হওয়ার খবরটি বিবিসি প্রচার করল। কিন্তু বিবিসি সেই মহিলার পরিচয় সম্পর্কে কিছু বলেনি। তাহলে কি আমি বলবো যে, বিবিসি ভিত্তিহীন খবর প্রচার করে। না কি সরকারী দলের লোক হওয়ায় তার পরিচয় প্রচার করতে পারে না।''খবর যদি ভিত্তিহীন হতো তাহলে সেটা আপনি বিবিসি বাংলার ওয়েবসাইটে দেখতে পেতেন না। এটুকু নিশ্চয়তা আমি দিতে পারি। আমরা পুলিশ অফিসারের সাথে কথা বলে ঘটনাবলি নিয়ে নিশ্চিত হয়েই প্রতিবেদন প্রকাশ করেছি। মহিলা যে ভাষায় যা বলেছেন, সেগুলো সবই প্রতিবেদনে ছিল। কিন্তু তার পরিচয় এবং ছবি আমরা গোপন করেছি কারণ কোন রকমের অভিযোগ আনুষ্ঠানিকভাবে গঠন করার আগেই কাওকে সামাজিকভাবে হেয় করা উচিত না। আপনাকে ধন্যবাদ। বিস্তারিত জানতে চাইলে আমাদের প্রতিবেদন পড়তে পারেন: 'আমরা প্রধানমন্ত্রীর লোক, আমার বাবা এমপি'একই বিষয়কে ভিন্নভাবে বিশ্লেষণ করেছেন রংপুর সরকারি কলেজ তেকে মুন্নী পাটোয়ারী: ''সম্প্রতি সামাজিক যোগাযোগ মাধ্যমে ভাইরাল হওয়া একটি ঘটনা বিবিসি বাংলার ওয়েবসাইটে দেখলাম "আমরা প্রধানমন্ত্রীর লোক, আমার বাবা এমপি" এই শিরোনামে। সরকারকে ব্যবহার করে প্রতিনিয়তই এরকম অনৈতিক কর্মকাণ্ড ঘটে যাচ্ছে। এর কোনটি ভাইরাল হচ্ছে আবার কোনটি না। ওই মহিলার বিরুদ্ধে তাৎক্ষণিক অবৈধভাবে পার্কিং এর জন্য মামলা দায়ের করা উচিত ছিল। ''আইন তো সবার জন্য সমান, সেটা সরকারি দলের লোক হোক আর বেসরকারি দলেরই লোক হোক। সৎ সাহস, সৎ মনোভাব নিয়ে আইন শৃঙ্খলায় যারা নিয়োজিত আছে তারা যদি সঠিক ভাবে দায়িত্ব পালন করত তাহলে এরকম ঘটনা কখনোই ঘটতো না।''আমি আপনার সাথে একমত মিস পাটোয়ারী। পুলিশের দায়িত্ব হচ্ছে আইন প্রয়োগের মাধ্যমে সমাজে শৃঙ্খলা বজায় রাখা, সেটা সামান্য বেআইনি পার্কিং হোক বা খুন-খারাবি হোক। তবে আমরা যতদূর জানি, ঐ গাড়ির বিরুদ্ধে বেআইনি পার্কিং এর জন্য মামলা করা হয়েছে। তবে সাধারণ মানুষের সেই ক্ষমতা নেই, তাই তারা কোন অন্যায় প্রত্যক্ষ করলে সেটা ভিডিও করে সামাজিক মাধ্যমে ছড়িয়ে দেয়। কিন্তু পুলিশের সেটা করা উচিত না, যেহেতু তার দায়িত্ব হচ্ছে আইন প্রয়োগ করা। আপনাকে ধন্যবাদ। ভারতীয় বংশোদ্ভূত প্রাক্তন পর্ণ তারকা সানি লিওনকে নিয়ে বিবিসি বাংলার খবরকে কিছুটা ব্যঙ্গ করে লিখেছেন বরিশাল থেকে সাইফুল ইসলাম: ''সানি লিওনকে বিবিসি বাংলা কেন পর্ণ স্টার বলছে? স্টার শব্দ কি এতই খারাপ? যে কোন  ভালো বা খারাপ কাজ করে নাম হলেই কি স্টার বলতে হবে? তার মানে কি বিবিসি বাংলার কাছে পর্ণ ছবি ভালো? আরোও দেখলাম ভারতে সানির কনসার্ট বাধা প্রাপ্ত হওয়ায় বিবিসির ভাইয়েরা কষ্ট পেয়েছেন। আমরা এটা বিবিসি বাংলার কাছ থেকে আশা করিনি।''সবার পছন্দ হোক আর না হোক, সানি লিওন একজন তারকা এবং তাকে ঘিরে কিছু হলে সেটা খবরে রূপান্তরিত হয়। এটা বাস্তব এবং অস্বীকার করার কোন পথ নেই। তাছাড়া, কোন বিনোদনমূলক বা সাংস্কৃতিক অনুষ্ঠান সামাজিক গোঁড়ামি বা সংকীর্ণতার জন্য বাধাগ্রস্ত হলে সেটা আমরা খবর হিসেবেই গণ্য করে থাকি। সেজন্য সানি লিওনের কনসার্ট বাধাগ্রস্ত হওয়ার ঘটনা আমাদের সাইটে স্থান পেয়েছে। এবারে  আমাদের একটি সাক্ষাৎকার নিয়ে কিছু কথা, লিখেছেন দিনাজপুর থেকে মেনহাজুল ইসলাম তারেক:  ''গত ২৩ সেপ্টেম্বর রবিবার ড. কামাল হোসেন বিবিসি বাংলা'র মোয়াজ্জেম হোসেনকে একটি সাক্ষাৎকার দিয়েছিলেন, যা  আমি সেদিন শুনেছি। রেডিও-তে প্রচারিত সাক্ষাৎকারটির ওপর ভিত্তি করে পরে বিবিসি বাংলা'র অনলাইনে যে সংবাদ প্রকাশ করা হয় তার শিরোনাম ছিল "বাংলাদেশে বর্তমান সরকারের অধীনে নির্বাচনে যেতে নীতিগত আপত্তি নেই ড. কামালের"। ''ওই সাক্ষাৎকারের সূত্র ধরে ২৪ সেপ্টেম্বর সোমবার সাংবাদিকরা ড. কামাল হোসেনকে প্রশ্ন করলে তিনি বলেন যে, বিবিসি বাংলা তাঁর বক্তব্য সঠিকভাবে উদ্ধৃত করেনি। উনি যেহেতু বিষয়টি অস্বীকার করছেন, তাই প্রীতিভাজনেষুর মাধ্যমে আমি বিবিসিকে দেয়া তাঁর সেদিনের সেই সাক্ষাতকারের কিছু অংশ আবারও বাজিয়ে শোনানোর অনুরোধ করছি, যাতে বিষয়টি সকলের কাছে পরিষ্কার হয়।''বিষয়টি নতুন করে পরিষ্কার করার কিছু নেই মিঃ ইসলাম। ডঃ কামাল হোসেনের কাছে মোয়াজ্জেম হোসেনের প্রশ্ন ছিল খুবই পরিষ্কার। মোয়াজ্জেম একাধিকবার প্রশ্নটি উপস্থাপন করেছিলেন। ডঃ হোসেন নির্বাচন নিরপেক্ষভাবে পরিচালনার কথা বলেছিলেন, সবাই রাজনৈতিক প্রভাবমুক্ত নির্বাচনের জন্য কাজ করবে বলে আশা প্রকাশ করেছিলেন। কিন্তু বর্তমান সংবিধান এবং ক্ষমতাসীন দলের অধীনে নির্বাচনে অংশ নেবার প্রশ্নে স্পষ্টতই বলেছিলেন তিনি নীতিগত ভাবে রাজী। তাঁর সাক্ষাৎকারের অডিও আমাদের ওয়েবসাইট, ফেসবুক এবং ইউটিউবে আছে, সাক্ষাৎকারের যে অংশ রেডিওতে প্রচার করা হয়েছে তা হুবহু তুলে ধরে আমাদের ওয়েবসাইটে নতুন করে রিপোর্ট করা হয়েছে। এত কারো কোন সন্দেহ থাকার কোন কারণ আমি দেখছি না। এখানে তাঁর সাক্ষাৎকারের অডিও দেয়া হলো।   (সাক্ষাতকারটি হুবহু পড়তে চাইলে এখানে ক্লিক করুন)বাংলাদেশের চলমান রাজনীতি নিয়ে আরেকটি প্রশ্ন, লিখেছেন খুলনার দাকোপ থেকে মুকুল সরদার: 'জাতীয় ঐক্য প্রক্রিয়া' নামের একটি সংগঠনের ব্যানারে সম্প্রতি ঢাকায় ডঃ কামাল হোসেনের নেতৃত্বে সরকার বিরোধী একটি জোট আত্মপ্রকাশ করেছে।প্রশ্ন হচ্ছে, এ ধরণের একটি জোট নির্দলীয় সরকারের অধীনে নির্বাচন করতে সরকারের উপর ঠিক কতটা চাপ তৈরি করতে পারবে? ''অন্যদিকে বিএনপির সিনিয়র নেতা মওদুদ আহমেদ বিবিসি বাংলাকে বলেছেন, আন্দোলনের মাধ্যমে নির্দলীয় সরকারের অধীনে নির্বাচন আদায় করা হবে "। সব মিলে সরকার কি বড় ধরণের চ্যালেঞ্জের মুখে পড়তে যাচ্ছে?''আমার তো মনে হয় শেখ হাসিনার সরকার ২০১৪ সালের বিতর্কিত নির্বাচনের পর থেকেই এক ধরণের চ্যালেঞ্জের মুখে আছে। গণ ফোরাম বা বিকল্প ধারার মত ক্ষুদ্র দলগুলো বিএনপিকে ছাড়া সরকারের ওপর কোন আঁচড় ফেলতে পারবে বলে আমার মনে হয় না। তবে বিএনপি এবং জামাতকে নিয়ে এই জোট তৈরি হলে পরিস্থিতি অন্যরকম হতে পারে। নির্বাচনের দিন যত ঘনিয়ে আসবে, চাপের মাত্রা তত বৃদ্ধি পাবে। তখন প্রশ্ন হবে, শেখ হাসিনার সরকার এই চাপ সামলাতে কী ধরণের কৌশল অবলম্বন করবে। আপনাকে ধন্যবাদ। গত মাসে বাংলাদেশে নিরাপদ সড়কের দাবীতে যে আন্দোলন হয়ে গেল, তার কি কোন প্রভাব দেখা যাচ্ছে? খুলনার মোহাম্মদ আসাদুজ্জামান মনে করছেন, যাচ্ছে: ''ছাত্ররা আন্দোলন করলেই যে দেশের জন্য ভালো হয় তার প্রমাণ এই ''নিরাপদ সড়ক চাই " আন্দোলন। যদিও সবাই ভালো মত এখনো আইন মানছেন না, কিন্তু কিছুটা যে লাভ হয়েছে তার প্রমাণ চোখে পরছে। অতিরিক্ত যাত্রী না উঠানো, পাল্লা দিয়ে গাড়ি না চালানো, সতর্কতার সাথে রাস্তা পার হওয়া, ট্রাফিক পুলিশের ঠিকমত দায়িত্ব পালন করা, মোটরসাইকেল আরোহীর হেলমেট পরা ইত্যাদি। ''এই আন্দোলনের ফলে সরকার সব দাবি মেনে যেসব উদ্যোগ নিয়েছে, তা যদি অতিদ্রুত বাস্তবায়ন করা হয়, তাহলে সড়কে অরাজকতা কমে সহনশীল পর্যায়ে আসবে।''আপনাকে ধন্যবাদ মিঃ আসাদুজ্জামান। আপনার মত অনেক পাঠক-শ্রোতাই আশা করবেন সড়ক আইন না মানার প্রবণতা ক্রমশ: কমতে থাকবে। তা হলে, এর কৃতিত্ব ঢাকার স্কুল-কলেজের ছাত্র-ছাত্রীদেরই প্রাপ্য হবে। বেকারত্ব নিয়ে নিজের অভিজ্ঞতা শেয়ার করার জন্য লিখেছেন ঢাকার সরকারি তিতুমীর কলেজের মাস্টার্স-এর ছাত্র মোহাম্মদ মহিউদ্দিন খান: ''আমারা সবাই জানি বেকার সমস্যা এখন  বাংলাদেশে প্রকট আকার ধারণ করেছে। আর এর পিছনে কাজ করছে হাজারও কারণ। আমি অন্য কোন কমন কারণের কথা বলার জন্য লিখতে বসি নাই। আমার কাছে বেকার সমস্যা বৃদ্ধির জন্য ভাইবা বোর্ডকেই অন্যতম কারণ হিসাবে মনে হয়েছে। কারণ আমি এ যাবৎ চারটা ভাইবা দিয়েছি কম্পিউটার অপারেটর সম্পর্কিত পদের জন্য। ''কিন্তু আশ্চর্য হলেও সত্য যে, প্রত্যেকটা ক্ষেত্রেই ভাইবা বোর্ডের সদস্যরা আমাকে বলে যে, আপনি ভাল সাবজেক্ট নিয়ে অনার্স মাস্টার্স করেছেন, আপনি কেন এ জব করবেন, আপনার জন্য অনেক ভাল ভাল জব রয়েছে। কিন্তু এই প্রতিযোগিতামূলক চাকরির বাজারে যেখানে যেকোন চাকরি পাওয়াটাই কষ্টসাধ্য হয়ে দাঁড়িয়েছে,  সেখানে ওনারা আমাদের যোগ্যতা থাকা সত্ত্বেও চাকরিটা না দিয়ে ভবিষ্যতের উজ্জ্বল আশা দেখিয়ে বিদায় করছে।''আপনার হতাশার কারণ সবাই বুঝতে পারবে মিঃ খান। কিন্তু ভাইবা বোর্ডগুলোর পক্ষেও যথেষ্ট যুক্তি আছে। আপনার যোগ্যতা আছে ঠিকই কিন্তু যে পদের কথা বলছেন সেটার জন্য আপনাকে তারা over qualified গণ্য করেছে। আশা করি আপনি শীঘ্রই আপনার যোগ্যতা অনুযায়ী ক্যারিয়ার শুরু করতে পারবেন। ছোট প্রশ্ন করেছেন লালমনিরহাটের বড়কমলাবাড়ি থেকে মোহাম্মদ আব্দুল হক: ''এক বছর পূর্বে  বিবিসি বাংলার অনুষ্ঠানে গানগল্প , ইতিহাসের সাক্ষী আরো অনেক অনুষ্ঠান শুনতে পেতাম।  কিন্তু বর্তমানে বিবিসিতে  আগের অনুষ্ঠানগুলো প্রচার হচ্ছে না কেন?''আপনি হয়তো জানেন মিঃ হক, এপ্রিল মাস থেকে আমাদের সকালের অধিবেশন প্রভাতী আর রাতের অধিবেশন পরিক্রমা বন্ধ হয়ে যায়। আপনি যে ফিচারগুলোর কথা বলছেন সেগুলো ঐ দুটো অধিবেশনে প্রচার করা হতো। অধিবেশন দুটো বন্ধ হবার ফলে ফিচারগুলোর জন্য জায়গা করা সম্ভব হচ্ছে না। তাই সেগুলোও বন্ধ। সম্প্রচার নিয়ে ছোট অভিযোগ করে লিখেছেন বরিশালে কাউনিয়া বিসিক শিল্প নগরী থেকে মহসিন রেজা: ''এ'মাসের ২২ তারিখ সকাল সাড়ে সাতটায় আট মিনিট আর সন্ধ্যা সাড়ে সাতটার অধিবেশনে ২৩ মিনিট বিবিসির খবর প্রচার করা হয়নি। এটা প্রায় হয়ে থাকে দু'এক মিনিট করে, কিন্তু সেদিন একটু বেশি সময় শুনতে পারিনি। তাই একটু বেশি রাগ হয়ে লিখলাম, আশা করি বিষয়টা দেখবেন।''রাগ করার যথেষ্ট কারণ আছে মিঃ রেজা। আমাদের অনুষ্ঠান যদি ২৩ মিনিট প্রচার না হয়ে থাকে তাহলে আমাদেরও রাগ করা উচিত। আমরা খোঁজ নিয়ে দেখবো সমস্যাটা কারিগরি নাকি অন্য কিছু। আপনাকে ধন্যবাদ। ছোট প্রশ্ন করেছেন সাতক্ষিরার পাটকেলঘাটা থেকে মোহাম্মদ আব্দুল মতিন: ''আমি একজন ছাত্র কিন্তু একটি বিষয় নিয়ে আজও আমার মনে সন্দেহ কাজ করে। বাংলাদেশে অনেক সাধারণ জ্ঞান বই আছে, যেখানে বাংলাদেশকে স্বীকৃতি দেওয়ার ব্যাপারে দ্বিমত আছে, কিছু বইতে আছে ৬ ডিসেম্বর ভুটান, আবার কিছু বইতে আছে ৬ ডিসেম্বর ভারত, বিষয় একটা কিন্তু উত্তর ভিন্ন কারন কী?''উত্তর আসলে ভিন্ন নয় মিঃ মতিন। ভুটান এবং ভারত, দু'দেশই বাংলাদেশকে ৬ই ডিসেম্বর স্বীকৃতি দেয়। তবে ভুটান প্রথমে, তারপর ভারত। এবারে কিছু চিঠির প্রাপ্তি স্বীকার করা যাক:মোহাম্মদ জামাল উদ্দিন,কুড়িগ্রাম সদর।এস.এম. লিয়াকত আলী, পার্বতীপুর দোলাপাড়া উপশহর, রংপুর।শিমুল বিল্লাল বাপ্পী কপিলমুনি খুলনা।মাহবুবুর রহমান চৌধুরী, সৈয়দপুর, নীলফামারীমনির হোসেন, জলঢাকা, নীলফামারীপলাশ চন্দ্র রায়, বোদা, পঞ্চগড় ।ফরিদুল হক, ফুলবাড়ি, কুড়িগ্রাম।মোহাম্মদ সোহাগ বেপারী, নাংগলকোট, কুমিল্লা।তানজিলুর রহমান, ঢাকা।নজরুল খান, মিরপুর, ঢাকা।হৃদয় কিশোর স্বরন, পাবনা।মামুন রফি, হাতিয়া, নোয়াখালি। মোহাম্মদ লুৎফুল কবীর, মোহাম্মদপুর, ঢাকা।গাজী মোমিন উদ্দিন, সাতক্ষীরা সরকারি উচ্চ বিদ্যালয়।মোহাম্মদ নাজমুল হক, ঢাকা। বিবিসি বাংলার খবর সম্পর্কে আপনাদের মতামত, প্রতিক্রিয়া, অভিযোগ কিংবা পরামর্শ থাকলে আমাদের কাছে লিখুন:ইমেইল: bengali@bbc.co.ukফেসবুক: www.facebook.com/BBCBengaliService/</body>
</article>
