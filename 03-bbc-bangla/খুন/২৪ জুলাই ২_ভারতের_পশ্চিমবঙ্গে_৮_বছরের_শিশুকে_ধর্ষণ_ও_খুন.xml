<article>
  <headline>ভারতের পশ্চিমবঙ্গে ৮ বছরের শিশুকে ধর্ষণ ও খুন</headline>
  <url>https://www.bbc.com/bengali/news/2014/07/140724_sr_pashchimbanga_rape</url>
  <published_at>২৪ জুলাই ২০১৪</published_at>
  <category>খুন</category>
  <body>পশ্চিমবঙ্গের পূর্ব মেদিনীপুর জেলায় ৮ বছরের একটি শিশুকন্যাকে ধর্ষণ করে হত্যা করা হয়েছে বলে অভিযোগ উঠেছে।গতকাল সন্ধ্যা থেকে নিখোঁজ থাকার পরে আজ সকালে তার মৃতদেহ গাছে ঝুলতে দেখা যায়।ধর্ষণ আর খুনের সঙ্গে জড়িত সন্দেহে তিনব্যক্তিকে গ্রামের মানুষ গনপিটুনি দেন, যাতে এক অভিযুক্তের মৃত্যু হয়েছে।অভিযুক্তদের বাড়িতে আগুন লাগিয়ে দিয়েছেন লোকজন।পূর্ব মেদিনীপুর জেলার পুলিশ জানিয়েছে, নন্দকুমার এলাকার কালীর বাজার এলাকার ওই শিশুটির পরিবার গতরাতেই থানায় তার নিখোঁজ হয়ে যাওয়ার কথা জানিয়েছিল।স্থানীয় সূত্রগুলি বলছে, স্কুল থেকে ফিরে সে গ্রামের দোকানে মুড়ি কিনতে গিয়েছিল।মুড়ি কেনার পরে তার আর কোনও খোঁজ পাওয়া যায় নি। আজ সকালে ওই শিশুটির দেহ গাছ থেকে ঝুলতে দেখা যায়। তার পরনে স্কুলের পোষাক ছিল আর যৌনাঙ্গ থেকে রক্ত ঝড়ছিল।পুলিশ বলছে, তারা শিশুটির দেহ ময়না তদন্তের জন্য পাঠিয়েছে, তবে প্রাথমিকভাবে ধর্ষণ আর খুনের ঘটনা বলেই তারা মনে করছে।শিশুটির দেহ গাছ থেকে নামিয়ে আনার পরে খোঁজ শুরু হয় ধর্ষকদের।ওই এলাকায় বেশ কয়েকটি মাছের ভেড়িতে বাইরে থেকে আসা শ্রমিকদের ওপরে সন্দেহ হয় গ্রামবাসীদের।জিজ্ঞাসাবাদ করে তিনজনকে চিহ্নিত করেন লোকজন। আর তারপরেই শুরু হয় তাঁদের গনপিটুনি। অভিযুক্তরা নিজেদের দোষ স্বীকারও করেছিলেন বলে স্থানীয় সূত্রগুলি জানিয়েছে।গনপিটুনির পরে ওই তিনজনকে হাসপাতালে নিয়ে যাওয়া হলে সেখানেই একজন মারা যান।পরে ওই অভিযুক্তদের বাড়ী জ্বালিয়ে দিয়েছে গ্রামবাসীরা। এলাকায় এখন বিশাল পুলিশবাহিনী মোতায়েন রয়েছে।</body>
</article>
