<article>
  <headline>দিল্লি ধর্ষণ মামলায় চার আসামীর মৃত্যুদন্ড</headline>
  <url>https://www.bbc.com/bengali/news/2013/09/130913_mh_delhi_rape_verdict</url>
  <published_at>১৩ সেপ্টেম্বর ২০১৩</published_at>
  <category>ধর্ষণ</category>
  <body>ভারতে তোলপাড় ফেলে-দেওয়া দিল্লি গণধর্ষণ মামলায় অভিযুক্ত চারজনকেই মৃত্যুদন্ড দিয়েছে আদালত।দিল্লিতে ফাস্ট ট্র্যাক কোর্টের বিচারক তার রায় ঘোষণার সময় বলেছেন, সমাজে যখন নারীর বিরুদ্ধে নির্যাতন ক্রমশ বাড়ছে তখন এমন একটা ঘৃণ্য, নৃশংস অপরাধের ব্যাপারে আদালত চোখ বুজে থাকতে পারে না।নির্যাতিতা তরুণীর পরিবারও ফাঁসির রায়কে স্বাগত জানিয়ে বলেছে – তারা খুশি এবং অপরাধীরা তাদের প্রাপ্য শাস্তিই পেয়েছে।সরকার বা বিরোধী দল তো বটেই – ভারতের প্রায় সব সাধারণ মানুষই সমস্বরে এই রায়কে সমর্থন জানাচ্ছেন – মৃত্যুদন্ডের বিরুদ্ধে কোনও কন্ঠস্বর আজ প্রায় শোনাই যাচ্ছে না।জনমত ও রাজনৈতিক চাপেই এই মামলায় ফাঁসির সাজা হয়েছে – এমন অভিযোগ অবশ্য অস্বীকার করেছেন ভারতের স্বরাষ্ট্রমন্ত্রীও।সাকেতের ফাস্ট ট্র্যাক কোর্টের বিচারক যোগেশ খান্না শুক্রবার বেলা আড়াইটের ঠিক পর পরই জানিয়ে দিলেন, ধর্ষণ ও হত্যায় দোষী সাব্যস্ত চারজনেরই ফাঁসির সাজা হবে। রাষ্ট্রপক্ষের আইনজীবী বাইরে এসে সে খবর জানালেন, আর বললেন নির্যাতিতার পরিবার সন্তুষ্ট, রায়ের পর তারা ধন্যবাদ জানিয়েছেন আদালত, পুলিশ আর কৌঁসুলিদের।দন্ডিত চারজনের বয়স ১৯ থেকে ২৮য়ের মধ্যে, আগে কোনও অপরাধের রেকর্ডও তাদের ছিল না, কিন্তু গত ১৬ ডিসেম্বরের রাতে যে অপরাধ তারা করেছিল, আদালত মনে করেছে সেটা বিরলের মধ্যেও বিরলতম – আর সে কারণেই ফাঁসির সাজা। আজ দিল্লির রাজপথও এই একই যুক্তিতেই গলা মিলিয়েছে ।কেউ বলেছেন, এত জঘন্য কাজ করলে ফাঁসি ছাড়া আর কী হতে পারে? একজন অভিযুক্ত তো লজ্জাতেই গলায় দড়ি দিয়েছে, বাকিদেরও তাই করা উচিত। কিন্তু যা করতে হবে তা দ্রুত, দেরি করলে চলবে না।অনেকে আবার বলছেন, আফগানিস্তানের মতো কঠোর শাস্তি – প্রকাশ্যে কোতল করাই উচিত এদের। অন্যায় করেও অনায়াসে পার পাওয়া যাবে, ভারতে আসলে সেই মনোভাবটাই সর্বনাশ করছে।দিল্লির গণধর্ষণের পর যারা রাজপথ অচল করে দিয়েছিলেন, সেই ইতিহাস-হয়ে যাওয়া আন্দোলনের শরিকরাও প্রায় সবাই মনে করেন ফাঁসিই এই ধর্ষণকারীদের উপযুক্ত শাস্তি। তবে দিল্লির জহরলাল নেহরু বিশ্ববিদ্যালয়ের অধ্যাপিকা ও চিন্তাবিদ জয়তী ঘোষ বলছেন, ফাঁসিই ধর্ষণ রোখার সমাধান – এই ভাবনাটা ঠিক নয়।"ডেটারেন্ট হিসেবে ফাঁসিটা এগোনোর রাস্তা নয়। বরং কীভাবে ধর্ষণের মামলার দ্রুত বিচার করা যায়, নির্যাতিতাদের বিচার-প্রক্রিয়ার সময় যাতে আরও হেনস্তার মধ্যে দিয়ে যেতে না-হয়, সেটা দেখতে হবে। ফাঁসির মতো সবচেয়ে কঠোর সাজা দিয়ে দিলাম, আর ল্যাঠা চুকে গেল – এভাবে ভাবলে খুব ভুল হবে।"কিন্তু আজ অন্তত এই যুক্তি শোনার মতো লোকজন ভারতে কমই। ফাঁসির সাজা ধর্ষণকারীদের মনে ভয় ধরাবে – দিল্লির বহুপ্রতীক্ষিত রায়ের পর এটাই সবাই বিশ্বাস করছেন – এমন কী মহিলারাও!ফাঁসির ভয় থাকলে ধর্ষণ কমতে পারে – ভরসা রাখছেন কেউ, কেউ আবার বলছেন, ধর্ষণ হলেই সোজা ফাঁসিতে ঝুলিয়ে দাও, দেরি করলেই মুশকিল।কিন্তু রাজপথের এই ঝটিতি প্রতিক্রিয়ার বাইরেও আজকের রায়ের একটা অন্তত প্রতীকী প্রভাব থাকবে, এই বিশ্বাসে আস্থা রাখছেন অনেক ভারতীয়ই। দিল্লিতে নির্যাতিতার মা নিজেও বিবিসিকে রায় ঘোষণার প্রাক্কালে বলেছেন, তিনিও মনে করেন পরিস্থিতি কিছু তো অন্তত বদলাবে ।"রাতারাতি কিছু বদলাচ্ছে না ঠিকই, কিন্তু আগে কারও পরিবারে মেয়ের সাথে এমন কিছু ঘটলে তারা লজ্জায় তা চেপে যেতেন, এখন তারা একটু একটু করে এগিয়ে আসার সাহস পাচ্ছেন। পুলিশ যখন অভিযোগ পাওয়ার সঙ্গে সঙ্গে দেখব ব্যবস্থা নিচ্ছে – তখন বুঝব অবস্থা পাল্টাচ্ছে।"তাঁর এই মূল্যায়নের সঙ্গে প্রায় পুরোপুরি একমত ড: জয়তী ঘোষও। যিনি বলছেন, অবস্থা আসলে পাল্টাচ্ছে কি না সেটা এই ফাঁসির রায়ে নয়, বুঝতে হবে অন্য নানা ফ্যাক্টর দিয়ে।"যতগুলো ধর্ষণের ঘটনা ঘটছে, তার খুব কম ক্ষেত্রেই অপরাধীদের সাজা হচ্ছে। কনভিকশন রেট খুবই কম। মামলাও চলছে বছরে পর বছর ধরে। এই একটা ঘটনায় লোকদেখানো ফাঁসি দিয়ে আসলে যেগুলো পাল্টানো দরকার সেটা পাল্টানো হবে না – এটাই আমার ভয়!"কিন্তু লোকদেখানোই হোক আর যা-ই হোক, দিল্লি গণধর্ষণ মামলার রায় সমাজের কিছু খারাপ লোক দেখবে এবং ভয় পাবে – গোটা ভারত আজকে সেটা বিশ্বাস করতেই ভালবাসছে!</body>
</article>
