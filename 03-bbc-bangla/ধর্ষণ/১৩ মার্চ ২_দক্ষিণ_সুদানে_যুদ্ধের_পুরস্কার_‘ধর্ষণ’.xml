<article>
  <headline>দক্ষিণ সুদানে যুদ্ধের পুরস্কার ‘ধর্ষণ’</headline>
  <url>https://www.bbc.com/bengali/news/2016/03/160313_south_sudan_women_raped_reward_fighters</url>
  <published_at>১৩ মার্চ ২০১৬</published_at>
  <category>ধর্ষণ</category>
  <body>জাতিসংঘের এক প্রতিবেদনে বলা হচ্ছে, দক্ষিণ সুদানের একটি মিলিশিয়া বাহিনীকে বিদ্রোহীদের বিরুদ্ধে যুদ্ধে সরকারি বাহিনীকে সহযোগিতার 'পুরস্কার’ হিসেবে ধর্ষণের অনুমতি দেয়া হয়েছে।প্রতিবেদনে বলা হচ্ছে তদন্ত করে কর্মকর্তারা দেখেছেন গত বছর ১৩০০জন নারী ওই বাহিনী দ্বারাই ধর্ষণের শিকার হয়েছে।দেশটির সেনাবাহিনীর ওই মিলিশিয়া বাহিনীকে ‘বেতন’ এর পরিবর্তে এই ‘পুরস্কার’ দিচ্ছে বলে প্রতিবেদনে বলা হচ্ছে।মিলিশিয়ারা সাধারণ মানুষের সম্পত্তি দখল করছে এবং গবাদিপশু নিয়ে যাচ্ছে বলেও জাতিসংঘের প্রতিবেদনে উল্লেখ করা হয়েছে।জাতিসংঘের ওই প্রতিবেদনে আরও বলা হচ্ছে, দেশটির সেনাবাহিনী তাদের মিত্র মিলিশিয়া বাহিনীর সঙ্গে ‘যা ইচ্ছা করো এবং যা ইচ্ছা নিয়ে নাও’ চুক্তি করেছে।এ কারণে গত বছর দেশটির একটি রাজ্যেই অন্তত তেরোশো নারী ধর্ষণের শিকার হয়েছেন।ওই প্রতিবেদনে আরও বলা হচ্ছে, মিলিশিয়ার পাশাপাশি সেনাবাহিনীও বেসামরিক নাগরিক হত্যা ও ধর্ষণের মত অপরাধে লিপ্ত রয়েছে।দক্ষিণ সুদানের সরকার জাতিসংঘের এই প্রতিবেদন প্রত্যাখ্যান করেছে।তবে প্রেসিডেন্ট সালভা কিরের মুখপাত্র আতেং ওয়েক আতেং বিবিসিকে বলেছেন, “সরকারের হয়ে লড়ছে এমন কোনো মিলিশিয়া বাহিনী নেই”।তবে তিনি জানিয়েছেন ধর্ষণের মতো অপরাধ নিয়ে ‘অভিযোগের মাত্রা ব্যাপক’ হওয়ায় সরকার ঘটনাটি তদন্তের নির্দেশ দিয়েছে।ওই প্রতিবেদনে সরকারবিরোধী উপাদান রয়েছে অভিযোগ করে মি: আতেং বিবিসিকে বলেন, “দক্ষিণ সুদানের সেনারা কেবল উর্দি পরা বিদ্রোহীদের বিরুদ্ধেই লড়ছে, বেসামরিক ব্যক্তিদের বিরুদ্ধে না।”অন্য এক প্রতিবেদনে দক্ষিণ সুদানের সরকারি বাহিনীর বিরুদ্ধে ৬০ জনেরও বেশি মানুষকে ‘শ্বাসরোধে’ হত্যার অভিযোগ এনেছে মানবাধিকার সংগঠন অ্যামনেস্টি ইন্টারন্যাশনাল।এই ষাট জনের সবাই পুরুষ এবং এদের মধ্যে কিশোরও রয়েছে।যুক্তরাজ্যভিত্তিক এই ক্যাম্পেইন গ্রুপের গবেষকরা অভিযোগ করে বলছেন, গত বছর অক্টোবর মাসে লিয়ার টাউনে একটি জাহাজের কন্টেইনারের ভেতরে ওই ৬০ জনকে মেরে ফেলে তাদের মরদেহ একটি মাঠের মধ্যে গুম করে ফেলা হয়।২০১৩ সালে প্রেসিডেন্ট সালভা কির অভ্যুত্থান ঘটানোর চেষ্টা’র অভিযোগে তাঁর ডেপুটি রিয়েক মাচারকে বরখাস্ত করেন এবং এরপরই দেশটিতে গৃহযুদ্ধ শুরু হয়।দক্ষিণ সুদানের গৃহযুদ্ধে এখন পর্যন্ত অন্তত ১০ হাজার মানুষ নিহত হয়েছে এবং ২০ লাখ মানুষ গৃহহীন হয়েছে।গৃহযুদ্ধের কারণে দেশটিতে নিষেধাজ্ঞা আরোপের হুমকিও ছিল জাতিসংঘের পক্ষ থেকে।তবে গত বছর জাতিসংঘের মধ্যেস্থতায় দু’পক্ষের মধ্যে একটি শান্তিচুক্তি হয়।তবে চুক্তির পরও অন্তবর্তী কিংবা জাতীয় ঐক্যের সরকার গঠনে কোনো তৎপরতা এখনও দেখা যায়নি।</body>
</article>
