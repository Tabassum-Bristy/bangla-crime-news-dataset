<article>
  <headline>তাপস পালের ধর্ষণ মন্তব্যে দিল্লিতে ক্ষোভ </headline>
  <url>https://www.bbc.com/bengali/news/2014/07/140702_mb_tapas_paul_rape_delhi_action</url>
  <published_at>২ জুলাই ২০১৪</published_at>
  <category>ধর্ষণ</category>
  <body>'লোক পাঠিয়ে ধর্ষণ করে দেব' – এই সাঙ্ঘাতিক মন্তব্য করার পরও ভারতের তৃণমূল কংগ্রেস তাদের এমপি তাপস পালকে রেহাই দিয়ে দিলেও দিল্লিতে অন্যান্য দলের নেতারা সংসদে তার বিরুদ্ধে শাস্তিমূলক ব্যবস্থা নেওয়ার জন্য তৎপরতা শুরু করেছেন।মিঃ পালের বিরুদ্ধে প্রিভিলেজ মোশন তো আনা হচ্ছেই, সেই সঙ্গে অধিবেশনের প্রথম দিন থেকেই যাতে তাকে সাসপেন্ড করা হয়, তার জন্য একযোগে চেষ্টা চালাচ্ছে বিজেপি, কংগ্রেস, এবং সিপিএম।যদি মিঃ পাল সংসদে পা রাখেন, বাকি সব দলের মহিলা এমপি-রা একযোগে তাঁর বিরুদ্ধে 'ব্যারাকিং' করবেন বলেও স্থির করেছেন।ভারতীয় সংসদে বিজেপি, কংগ্রেস ও বামপন্থীরা সবাই একটা বিষয়ে একমত হচ্ছেন, এমন নজির চট করে খুব একটা দেখা যায় না। কিন্তু নদীয়ার এক গ্রামে অভিনেতা তথা তৃণমূল সাংসদ তাপস পালের হুমকি, যা মোবাইল ফোনে রেকর্ড হয়ে সারা দেশে তোলপাড় ফেলেছে - তাদেরকেও এক করে দিয়েছে।আগামী সোমবার সংসদের বাজেট অধিবেশনের প্রথম দিনে তাপস পাল নিজে হাজির থাকুন বা না-থাকুন, তাঁর বিরুদ্ধে এই সব দলের মহিলা এমপি-রা এক সঙ্গে প্রতিবাদ জানানোর প্রস্তুতি শুরু করে দিয়েছেন।এই উদ্যোগে নেতৃস্থানীয় ভূমিকায় আছেন সিপিএমের মহিলা শাখার নেত্রী ও পলিটব্যুরো সদস্য বৃন্দা কারাট। তিনি বলছেন, ‘‘তাপস পালের বিরুদ্ধে যদি কোনও ব্যবস্থা না-নেওয়া হয়, তাহলে তো এমপি-রা পার্লামেন্টে হইচই করবেনই।’’এই বিষয়টা ‘তৃণমূল বনাম সিপিএম নয়’ – বরং এটা ‘তৃণমূল বনাম সংসদের মর্যাদা’, এভাবেই একে বর্ণনা করছেন বৃন্দা কারাট। ‘‘এমন জঘন্য মন্তব্য করার পরও একজন এমপি কি পার্লামেন্টে বসতে পারবেন? আর পার্লামেন্ট সেটা চুপ করে দেখবে?’’ প্রশ্ন তোলেন বৃন্দা কারাট। তাপস পালকে যাতে সংসদে বসতেই না দেওয়া হয়, তার জন্য স্পিকার সুমিত্রা মহাজনের কাছেও আবেদন জানাচ্ছেন বিভিন্ন দলের সংসদ সদস্যরা।তা ছাড়া এই তৃণমূল সাংসদের বিরুদ্ধে প্রিভিলেজ মোশন বা স্বাধিকারভঙ্গের প্রস্তাবও আনছে একাধিক দল, যদিও সেই প্রস্তাবের ফলে কোনও শাস্তিমূলক ব্যবস্থা নিতে বেশ সময় লেগে যেতে পারে।কিন্তু দিল্লিতে বিভিন্ন দলের এমপি-রা অনেকেই চাইছেন মিঃ পালের বিরুদ্ধে অধিবেশনের প্রথম দিন থেকেই শাস্তি বলবৎ হোক।পশ্চিমবঙ্গ থেকে নির্বাচিত বিজেপির লোকসভা এমপি বাবুল সুপ্রিয়, যিনি ব্যক্তিগতভাবে দীর্ঘদিন ধরে তাপস পালের বন্ধু, তিনিও সেই দলেই পড়েন।বাবুল সুপ্রিয় সরাসরি বলছেন, ‘‘দিল্লিতে নানাভাবে এর বিরুদ্ধে বিক্ষোভ ও প্রতিবাদ হবে। আমি খুবই আশ্চর্য হব যদি আমি দেখি সংসদের অধিবেশনে তাপসদা বসার অনুমতি পাচ্ছেন।’’তিনি বিবিসিকে আরও জানান, ‘‘তৃণমূল যে তাঁর বিরুদ্ধে কোনও ব্যবস্থা নেবে না সেটা তো পরিষ্কার। কিন্তু সাংবিধানিক পথে তাঁর কী শাস্তি হতে পারে সেটা নিয়ে দিল্লিতে কিন্তু অনেকেই ভাবছেন- আর সেটার ফল খুব শিগগিরি দেখতে পাবেন।’’তবে ঘটনা হল, বিতর্কিত ওই সাংসদের বিরুদ্ধে এখনও কোনও এফআইআর-ও দায়ের হয়নি। দলও তার দু:খপ্রকাশের চিঠিকেই যথেষ্ট বলে মনে করছে।কিন্তু তার পরও লোকসভার স্পিকার চাইলে মিঃ পালের বিরুদ্ধে ব্যবস্থা নিতেই পারেন – বিবিসিকে বলছিলেন বৃন্দা কারাট।মিস কারাটের যুক্তি হল, ‘‘তৃণমূলের এমপি বলেই পশ্চিমবঙ্গ সরকার তাঁর বিরুদ্ধে এফআইআর করেনি, গ্রেফতারও করেনি। কিন্তু এখন স্পিকারের উচিত বিভিন্ন দলের সিনিয়র নেতাদের সঙ্গে আলোচনা করে তাপস পালের কী শাস্তি হওয়া উচিত, সেটা স্থির করা।’’লোকসভার বর্তমান স্পিকার সুমিত্রা মহাজন নিজে একজন মহিলা, অত্যন্ত অভিজ্ঞ ও বর্ষীয়ান পার্লামেন্টেরিয়ান হিসেবেই তাঁর পরিচিতি।তাপস পাল প্রসঙ্গে তাঁর কার্যালয় এখনও আনুষ্ঠানিক কোনও মন্তব্য না-করলেও তিনি পুরো বিষয়টিতে নীরব থাকবেন না বলেই এমপি-রা অনেকে ইঙ্গিত পেয়েছেন।অন্য দিকে বিতর্ক এড়াতে তৃণমূল কংগ্রেস তাপস পালকে আপাতত সংসদ থেকে দূরে থাকারই নির্দেশ দিয়েছে বলে খবর পাওয়া যাচ্ছে।</body>
</article>
