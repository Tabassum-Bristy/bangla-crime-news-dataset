<article>
  <headline>মিয়ানমারের রাখাইনে আবারো সেনা মোতায়েন</headline>
  <url>https://www.bbc.com/bengali/40915008</url>
  <published_at>১৩ অগাস্ট ২০১৭</published_at>
  <category>ধর্ষণ</category>
  <body>মিয়ানমারে বাংলাদেশের সাথে সীমান্তের কাছে কয়েকটি শহরে নতুন করে সেনা মোতায়েন করা হয়েছে বলে জানিয়েছে দেশটির সামরিক কর্মকর্তারা। কর্মকর্তারা জানিয়েছেন, কয়েকটি ধারাবাহিক হত্যার ঘটনার পর রাখাইন প্রদেশে নতুন করে কয়েকশো সেনা পাঠানো হয়েছে। বার্তা সংস্থা রয়টার্সকে রাখাইনে অবস্থানরত কয়েকজন সেনা কর্মকর্তা জানিয়েছেন গত সপ্তাহে মংডু এলাকায় সাতজন বৌদ্ধ ধর্মাবলম্বীকে গলা কেটে হত্যা করা হয়েছে।তার প্রেক্ষাপটে বাংলাদেশের সাথে সীমান্তের কাছে মংডু ও বুথিডং সহ কয়েকটি শহরে নতুন করে পাঁচশো সেনা মোতায়েন করা হয়েছে। তাতে রোহিঙ্গা অধ্যুষিত এলাকায় আবারো সংঘাতের আশংকা তৈরি হয়েছে। এতে উদ্বেগ প্রকাশ করে জাতিসংঘ বলছে, সরকারের উচিত নিরাপত্তা বাহিনীর কার্যকলাপ পরিমিত রাখা। গত অক্টোবরে একটি পুলিশ চৌকিতে হামলার ঘটনার পর রাখাইনে উত্তেজনা ছড়িয়ে পড়ে, যার  ফলে হাজার হাজার মুসলিম রোহিঙ্গা সীমান্ত পার হয়ে বাংলাদেশে আশ্রয় নেয়। সেসময়  সেনাবাহিনীর সদস্যদের দ্বারা ব্যাপকভাবে হত্যা, ধর্ষণ বা নির্যাতনের অভিযোগ ওঠে।</body>
</article>
