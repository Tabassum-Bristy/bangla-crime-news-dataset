<article>
  <headline>ভারতে বাংলাদেশী নারীকে ধর্ষণ ও হত্যার অভিযোগ</headline>
  <url>https://www.bbc.com/bengali/news/2015/04/150421_mrk_bangladesh_rape_india</url>
  <published_at>২১ এপ্রিল ২০১৫</published_at>
  <category>ধর্ষণ</category>
  <body>ভারতে নিহত এক বাংলাদেশী মহিলার মরদেহ সোমবার সীমান্ত চেকপোষ্ট গ্রহণ করার পর, নিহতের পরিবার বলছে তাদের দৃঢ় বিশ্বাস যে তাকে ধর্ষণ করে হত্যা করা হয়েছে।মৃত নার্গিস বেগমের মামী রাহেলা বেগম খুলনা থেকে টেলিফোনে বিবিসি বাংলাকে বলেন, তারা ভারত সরকারের কাছে ধর্ষণ ও হত্যার বিচার ও ক্ষতিপূরণ চান।রাহেলা বেগম জানান, বাংলাদেশ থেকে মার্চের ৯ তারিখে মানত রক্ষার উদ্দেশ্যে কলকাতা এবং দিল্লি হয়ে আজমীর শরীফ যাওয়ার পথে কানপুর রেল স্টেশনে নার্গিস বেগম তার বৃদ্ধা ও অন্ধ  মা এবং ৯ বছরের মেয়ের কাছ থেকে বিচ্ছিন্ন হয়ে যান।মার্চের ১৩ তারিখ রেল লাইনের পাশে তার মরদেহের সাথে পাসপোর্ট পেয়ে সেই সূত্রে ভারতের পুলিশ যোগাযোগ করে বাংলাদেশ পুলিশের সাথে ।এক মাসেরও বেশি সময় ধরে দেন-দরবার এবং প্রস্তুতির পর গতকাল বেনাপোল সীমান্তে বিএসএফ পরিবারের হাতে নার্গিস বেগমের মরদেহ হস্তান্তর করে।গতকালই পচা-গলা মরদেহ খুলনায় দাফন করা হয়।তারা ভারত ও বাংলাদেশ সরকারের কাছে এই হত্যাকাণ্ডের বিচার দাবি করেছেন।মামী রাহেলা বেগম জানান, “ট্রেনে লোকজন বলতে থাকে যে তারা দিল্লি পৌঁছে গেছে। তখন তারা সেখানে নেমে যায়। ওই জায়গাটি ছিলো কানপুর।”“বাচ্চাকে অন্ধ মায়ের কাছে রেখে ট্রেন থেকে ব্যাগ আনতে গেলে ওরা নার্গিসের মুখ চেপে ধরে নিয়ে যায়।” বলেন তিনি।পরে খুলনায় স্থানীয় থানার সূত্রে তারা নার্গিস বেগমের খোঁজ পান।তিনি জানান, নার্গিস বেগম কিভাবে মারা গেছেন সেবিষয়ে পুলিশ তাদেরকে কিছু জানায় নি।তবে তাদের বিশ্বাস নার্গিসকে ধর্ষণ করে হত্যা করা হয়েছে। তার শরীর থেকে স্তন ও কিডনি কেটে নিয়ে মৃতদেহ ফেলে রাখা হয়েছে।এদিকে, ভারতের উত্তরপ্রদেশ রাজ্যের পুলিশ দাবি করেছে, নিহত বাংলাদেশী নাগরিক নার্গিস বেগমের সঙ্গে আদৌ কোনো ধর্ষণের ঘটনা ঘটেনি – এবং মৃতের মেডিক্যাল পরীক্ষা করেই তারা এ ব্যাপারে নিশ্চিত হয়েছেন।ওই মহিলার দেহটি গত এক মাসেরও বেশি সময় ধরে রাজ্যের ফিরোজাবাদ পুলিশের তত্ত্বাবধানে আগ্রার মেডিক্যাল কলেজ মর্গে রাখা ছিল।নিহতের পরিবার যে ধর্ষণের অভিযোগ করেছে, সে কথা জানানো হলে ফিরোজাবাদ জেলার পুলিশ-প্রধান পীযূষ শ্রীবাস্তব বিবিসি বাংলাকে বলেন, ধর্ষণের কোনও ঘটনা মোটেই ঘটেনি। ট্রেন থেকে পড়ে গিয়েই ওনার মৃত্যু হয়েছিল।“উনি ট্রেনে করেই কোথাও হয়তো যাচ্ছিলেন – এবং তার দেহে পরিষ্কার ট্রেনে কাটা পড়ার চিহ্ন ছিল। আমরা ধারণা করছি, কোনও দুর্ঘটনাবশত হয়তো তিনি ট্রেন থেকে পড়ে যান এবং তাতেই তার মৃত্যু হয়।”  </body>
</article>
