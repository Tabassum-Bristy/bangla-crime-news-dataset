<article>
  <headline>ড্রোন দিয়ে ধর্ষণের শিকার কিশোরী ও 'হামলাকারীকে' খুঁজে পেল পুলিশ</headline>
  <url>https://www.bbc.com/bengali/news-45774477</url>
  <published_at>৭ অক্টোবর ২০১৮</published_at>
  <category>ধর্ষণ</category>
  <body>একজন অপ্রাপ্তবয়স্ক কিশোরী যুক্তরাজ্যের জরুরী সহায়তার ৯৯৯ নম্বরে ফোন করে অভিযোগ করে যে, সে অচেনা একটি জায়গায় একজন ব্যক্তির সঙ্গে রয়েছে এবং ওই ব্যক্তি একটু আগেই তাকে ধর্ষণ করেছে। অভিযোগ পাওয়ার পুলিশ একটি ড্রোনের সাহায্যে তাকে খুঁজে বের করে এবং ওই সন্দেহভাজন ধর্ষণকারীকে গ্রেপ্তার করেছ। শনিবার সকালের দিকে পুলিশের সঙ্গে ৯৯৯ নম্বরে ফোন করে জানায়, সে বোস্টনের কোন এক জায়গায় ওই ব্যক্তির সঙ্গে রয়েছে। সেখানকার বর্ণনা শুনে পুলিশ ধারণা করে, সেটি একটি কারখানা এলাকা হবে। এরপর কর্মকর্তারা থার্মাল ক্যামেরা (যে ক্যামেরা তাপ সনাক্ত করতে পারে) বসানো একটি ড্রোন পাঠিয়ে তাদের অবস্থান সনাক্ত করার চেষ্টা করে। এরপর তাদের দেখতে পেয়ে সেখানে অভিযান চালায় পুলিশ। 'ধর্ষণকারী' সন্দেহে ৩০ বছরের ওই ব্যক্তিকে গ্রেপ্তার করেছে পুলিশ। লিঙ্কনশায়ার পুলিশের কর্মকর্তা ইন্সপেক্টর এড ডেল্ডারফিল্ড বলছেন, পুলিশ কর্মকর্তাদের গাড়িতেই তাপ সনাক্তকারী ক্যামেরা বসানো ওই ড্রোনটি ছিল। সেটি আকাশে ওঠার পর দুইজন মানুষের তাপমাত্রার উৎস সনাক্ত করে এবং ব্রাউন সড়কের কাছে ওই মেয়েটি এবং সন্দেহভাজন হামলাকারীর অবস্থান সম্পর্কে পুলিশকে তথ্য যোগায়। পুলিশের কর্মকর্তারা জানিয়েছেন, এ ধরণের ঘটনায় সহায়তায় দক্ষ বিশেষ পুলিশ কর্মকর্তারা মেয়েটিকে সহায়তা দিচ্ছেন। </body>
</article>
