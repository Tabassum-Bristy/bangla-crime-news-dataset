<article>
  <headline>সাড়ে তিন বছরের শিশুকে ধর্ষণ করলো ৫০ বছর বয়সী ব্যক্তি</headline>
  <url>https://www.bbc.com/bengali/news-37856548</url>
  <published_at>৩ নভেম্বর ২০১৬</published_at>
  <category>ধর্ষণ</category>
  <body>বাংলাদেশের দক্ষিণ পশ্চিমাঞ্চলীয় জেলা সাতক্ষীরায় সাড়ে তিন বছর বয়সী একটি শিশুকে ধর্ষণের অভিযোগে মামলা হয়েছে ৫০ বছর বয়স্ক এক ব্যক্তির বিরুদ্ধে। মঙ্গলবার ধর্ষণের পর শিশুটিতে প্রাথমিক চিকিৎসা দেয়ার পর তার অবস্থার অবনতি হলে বুধবার তাকে সদর হাসপাতালে নেয়া হয়। ওই হাসপাতালের ওয়ান স্টপ ক্রাইসিস সেন্টারের দায়িত্বে থাকা আব্দুল হাই সিদ্দিক বিবিসিকে জানান শিশুটির অবস্থা এখন তুলনামূলক ভালো। তিনি বলেন, "শিশুটিকে সুস্থ করতে জন্য যা যা করার দরকার সব ব্যবস্থাই নেয়া হয়েছে"। মিস্টার সিদ্দিক বিবিসিকে জানান মঙ্গলবার সদর থানার রাজনগর এলাকার ওই ব্যক্তি মুড়ি খাওয়ানোর লোভ দেখিয়ে শিশুটিকে আরেকটি ঘরে নিয়ে যায়। শিশুটির অস্বাভাবিক চিৎকার শুনে আশপাশের মহিলারা গিয়ে শিশুটিকে রক্তাক্ত অবস্থায় উদ্ধার করে। স্থানীয়ভাবে চিকিৎসা দেয়ার পর তার অবস্থার অবনতি হলে পরদিন তাকে সদর হাসপাতালে নেয়া হয়। এখন শিশুটি ওয়ান স্টপ ক্রাইসিস সেন্টারে চিকিৎসাধীন রয়েছে। ওদিকে সদর থানার ভারপ্রাপ্ত কর্মকর্তা ফিরোজ হোসেন মোল্লা বিবিসিকে বলেন ধর্ষণের দায়ে মজিদ পাটোয়ারী নামে এক ব্যক্তির বিরুদ্ধে মামলা হয়েছে এবং তাকে ধরতে অভিযান চলছে। তবে অভিযোগ পাওয়া গেছে যে ঘটনার পর অভিযুক্ত ব্যক্তিকে স্থানীয়রা ধরলেও কিছু নেতৃস্থানীয় ব্যক্তির কারণে সে পালিয়ে যাওয়ার সুযোগ পায়।  </body>
</article>
