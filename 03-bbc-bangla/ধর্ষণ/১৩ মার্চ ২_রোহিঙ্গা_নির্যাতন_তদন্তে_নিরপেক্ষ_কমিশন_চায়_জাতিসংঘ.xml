<article>
  <headline>রোহিঙ্গা নির্যাতন তদন্তে নিরপেক্ষ কমিশন চায় জাতিসংঘ</headline>
  <url>https://www.bbc.com/bengali/news-39255799</url>
  <published_at>১৩ মার্চ ২০১৭</published_at>
  <category>ধর্ষণ</category>
  <body>জাতিসংঘ মিয়ানমারের রাখাইন প্রদেশে রোহিঙ্গাদের হত্যা এবং অন্যান্য মানবাধিকার লঙ্ঘনের গুরুতর ঘটনাগুলো একটি স্বাধীন কমিশনের মাধ্যমে দ্রুত ও নিরপেক্ষভাবে তদন্ত করার ডাক দিয়েছে। এ নিয়ে জাতিসংঘ সোমবার একটি রিপোর্টও প্রকাশ করেছে। জাতিসংঘের বিশেষ র‍্যাপোর্টিয়ার ইয়াঙ্গি লি এই রিপোর্ট করার আগে বাংলাদেশ ও মিয়ানমার সফর করেছেন। মিয়ানমারের রাখাইন প্রদেশে গত পাঁচ মাস ধরে সেনা অভিযান চলছে এবং সেখানে ব্যাপকহারে হত্যা, ধর্ষণ ও অগ্নিসংযোগের ঘটনা ঘটছে বলে বাংলাদেশে পালিয়ে আসা রোহিঙ্গা মুসলিমরা অভিযোগ করছে। এদের সংখ্যা অন্তত ৭০,০০০।  মিজ ইয়াঙ্গি লি তাদের সাথে কথা বলেছেন, তবে মিয়ানমার সফরের সময় রাখাইন প্রদেশের সংঘাতপূর্ণ এলাকাগুলোতে তাকে যেতে দেয়া হয় নি। তবে এই রিপোর্ট দেয়ার আগেই তিনি বলেছিলেন যে তিনি যা ভেবেছিলেন বাস্তবে  পরিস্থিতি আরো অনেক বেশি খারাপ বলে তার মনে হয়েছে। আজকের এই  রিপোর্টে তিনি  মিয়ানমারের রাখাইন প্রদেশে রোহিঙ্গা মুসলিমদের ওপর যে নির্যাতন চলছে, তার স্বাধীন  ও নিরপেক্ষ তদন্তের আহ্বান জানিয়েছেন। তিনি বলেন, গলা কেটে হত্যা, নির্বিচারে গুলি, বাড়িঘরে আগুন লাগানো, বাচ্চাদের আগুনে ছুঁড়ে ফেলা, গণ ধর্ষণসহ ভয়াবহ সব নির্যাতনের বর্ণনা শুনেছেন। তিনি এসব অভিযোগ নিয়ে বিস্তারিত আলোচনার আহ্বান জানান।</body>
</article>
