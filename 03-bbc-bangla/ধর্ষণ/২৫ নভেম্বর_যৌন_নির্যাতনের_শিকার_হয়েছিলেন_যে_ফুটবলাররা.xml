<article>
  <headline>যৌন নির্যাতনের শিকার হয়েছিলেন যে ফুটবলাররা</headline>
  <url>https://www.bbc.com/bengali/news-38104511</url>
  <published_at>২৫ নভেম্বর ২০১৬</published_at>
  <category>ধর্ষণ</category>
  <body>ব্রিটেনের কয়েকজন ফুটবলার অল্প বয়সে প্রশিক্ষণ নেয়ার সময় যৌন নির্যাতনের শিকার হয়েছিলেন বলে জানানোর পর এ নিয়ে তুমুল হৈ চৈ চলছে।টটেনহ্যাম এবং ইংল্যান্ডের সাবেক ফুটবলার পল স্টুয়ার্ট হচ্ছেন এদের একজন।তিনি জানিয়েছেন, যে ফুটবল কোচের কাছে তিনি প্রশিক্ষণ নিতেন, সেই কোচ তাঁর ওপর চার বছর ধরে যৌন নির্যাতন চালিয়েছিলেন।মিস্টার স্টুয়ার্ট দাবি করেছেন, ফুটবল জগতের লোকজনের হাতে এভাবে হয়তো শত শত শিশু যৌন নির্যাতনের শিকার হয়েছেন।এদিকে এই অভিযোগ নিয়ে হৈ চৈ শুরু হওয়ার পর ব্রিটেনের ন্যাশনাল সোসাইটি ফর দ্য প্রোটেকশন অব চিলড্রেন ইতোমধ্যে একটি হটলাইন খুলেছে। সেখানে দু ঘন্টার মধ্যেই এরকম অভিযোগ নিয়ে ৫০টি কল এসেছে।এ পর্যন্ত যে সব ফুটবলার তাদের ওপর যৌন নির্যাতনের কথা ফাঁস করেছেন তাদের মধ্যে আছেন ক্রুর সাবেক খেলোয়াড় অ্যান্ডি উডওয়ার্ড, স্টিভ ওয়াল্টার্স এবং ম্যানচেষ্টার সিটির সাবেক খেলোয়াড় ডেভিড হোয়াইট। ইংল্যান্ডের ফুটবল এসোসিয়েশনের চেয়ারম্যান গ্রেগ ডাইক ইতোমধ্যে এ নিয়ে কথা বলেছেন অ্যান্ডি উডওয়ার্ডের সঙ্গে। মিস্টার উডওয়ার্ড প্রথম এই যৌন নির্যাতনের বিষয়ে মুখ খুলেছিলেন।শেফিল্ড ইউনাইটেডের সাবেক খেলোয়াড় অ্যান্ডি উডওয়ার্ড অভিযোগ করেন যে সাজাপ্রাপ্ত শিশু যৌন নিপীড়ক এবং সাবেক ফুটবল কোচ ব্যারি বেনেল তাকে ধর্ষণ করেছিলেন। এগারো থেকে পনের বছর বয়স পর্যন্ত যখন তিনি ক্রু আলেক্সান্দ্রাতে প্রশিক্ষণ নিচ্ছিলেন তখন এই ঘটনা ঘটে।একই ব্যক্তির বিরুদ্ধে একই অভিযোগ আনেন স্টিভ ওয়াল্টার্স। অ্যান্ডি উডওয়ার্ড জানান, ব্যারি বেনেল আগে দেখতেন প্রশিক্ষণার্থীদের মধ্যে কারা একটু দুর্বল এবং নরম সরম। "এরপর তিনি তাদের শরীরের বিভিন্ন জায়গায় স্পর্শ করা শুরু করতেন। অবস্থা আস্তে আস্তে আরও খারাপের দিকে যেত। চার বছর ধরে আমার ওপর নিপীড়ন চালান তিনি। আমাকে তিনি ধর্ষণ করেন।"</body>
</article>
