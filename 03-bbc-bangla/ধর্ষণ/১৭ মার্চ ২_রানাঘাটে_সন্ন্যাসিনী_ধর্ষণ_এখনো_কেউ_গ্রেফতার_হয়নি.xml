<article>
  <headline>রানাঘাটে সন্ন্যাসিনী ধর্ষণ: এখনো কেউ গ্রেফতার হয়নি</headline>
  <url>https://www.bbc.com/bengali/news/2015/03/150317_pg_ind_ranaghat_nun_rape_followup</url>
  <published_at>১৭ মার্চ ২০১৫</published_at>
  <category>ধর্ষণ</category>
  <body>ভারতের পশ্চিমবঙ্গের রানাঘাটে একটি খৃষ্টান স্কুলে আক্রমণ চালিয়ে ৭৪ বছর বয়স্ক একজন 'নান' বা সন্ন্যাসিনীকে ধর্ষণের ঘটনার পর চার দিন পেরিয়ে গেলেও পুলিশ এখনো কাউকে গ্রেফতার করতে পারে নি।ইতিমধ্যে ১৫ জনকে আটক করা হয়েছে, তাঁদের এখন জিজ্ঞাসাবাদ করা হচ্ছে। রানাঘাটের জেসাস এন্ড মেরি কনভেন্ট নামের আক্রান্ত ওই স্কুলটির সিসিটিভি ক্যামেরায় যে সন্দেহভাজন আক্রমণকারীদের ছবি ধরা পড়েছে - তাও প্রকাশ কেরছে পুলিশ।আজ বিকেলে উত্তর চব্বিশ পরগণা থেকে এক ব্যক্তিকে আটক করা হয় – যার সাথে পুলিশের প্রকাশ করা সন্দেহভাজনদের একজনের ছবি আর স্কেচের মিল দেখে পুলিশের কাছে ফোন করেন স্থানীয় বাসিন্দারা।অন্যদিকে পুলিশেরই কয়েকটি ভিন্ন ভিন্ন সূত্র আশঙ্কা প্রকাশ করেছে যে পুলিশ আর সীমান্তরক্ষীরা সতর্ক হওয়ার আগেই অপরাধীরা বাংলাদেশে পালিয়ে গিয়ে থাকতে পারে।অবশ্য এ আশঙ্কার পক্ষে কোন প্রমাণ পাওয়া যায় নি।তবে রাণাঘাট জায়গাটা গেদে-দর্শনা সীমান্তের বেশ কাছেই, তাছাড়া পুলিশের কাছে যে প্রাথমিক তথ্য এসেছে, তাতে মনে করা হচ্ছে অপরাধীরা সীমান্ত এলাকারই বাসিন্দা।ভারতের প্রধানমন্ত্রী নরেন্দ্র মোদি ওই ঘটনায় উদ্বেগ প্রকাশ করে রাজ্য সরকারের কাছে রিপোর্ট চেয়ে পাঠিয়েছেন।ওই ঘটনার প্রতিবাদে আজও কলকাতায় কয়েকটি সংগঠন মিছিল করেছে।অন্যদিকে ঘটনাস্থলে গিয়ে গতরাতে মুখ্যমন্ত্রী মমতা ব্যানার্জীকে কেন বিক্ষোভের মুখে পড়তে হল এবং কেন স্থানীয় মানুষ পুলিশী তদন্ত নিয়ে প্রশ্ন করল মুখ্যমন্ত্রীকে - তার প্রতিবাদে ক্ষমতাসীন তৃণমূল কংগ্রেস কয়েক হাজার মানুষের মিছিল করেছে রাণাঘাটে।</body>
</article>
