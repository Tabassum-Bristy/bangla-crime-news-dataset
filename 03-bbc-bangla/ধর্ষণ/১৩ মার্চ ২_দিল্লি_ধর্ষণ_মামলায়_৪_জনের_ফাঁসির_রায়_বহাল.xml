<article>
  <headline>দিল্লি ধর্ষণ মামলায় ৪ জনের ফাঁসির রায় বহাল</headline>
  <url>https://www.bbc.com/bengali/news/2014/03/140313_mh_delhi_gang_rape_verdict</url>
  <published_at>১৩ মার্চ ২০১৪</published_at>
  <category>ধর্ষণ</category>
  <body>ভারতের রাজধানী দিল্লিতে চলন্ত বাসে ২৩ বছরের এক তরুণীকে গণধর্ষণ করে হত্যা করার দায়ে চারজনের ফাঁসির আদেশ বহাল রেখেছে দিল্লি হাইকোর্ট।গতবছর সেপ্টেম্বরে চারজনকে দোষী আখ্যা দিয়ে ফাঁসির আদেশ দিয়েছিল নিম্ন আদালত। ২০১২ সালের ডিসেম্বরের গণধর্ষণের বেশ কয়েকদিন পরে মেয়েটি মারা যায় বছরের শেষ দিনে। সারা দেশ জুড়েই ওই ধর্ষণের বিরুদ্ধে বিক্ষোভ ছড়িয়ে পড়েছিল।দিল্লি হাইকোর্টের দুই সদস্যের বেঞ্চ তাদের রায়ে জানিয়েছে যে ওই গণধর্ষণ ছিল বিরলতম। সেজন্যই চারজন দোষীকে যে ফাঁসির সাজা দিয়েছিল নিম্ন আদালত, সেটাই বহাল রাখা হল।পঞ্চম অভিযুক্ত মামলা চলাকালে জেলে মারা যান আর অন্য এক অভিযুক্ত নিজেকে অপ্রাপ্তবয়স্ক বলে প্রমাণ করতে সফল হওয়ায় তার শিশু-কিশোর আদালতে বিচারের পরে তিনবছরের জেল হয়েছে।আইন অনুযায়ী নিম্ন আদালতের দেওয়া যে কোনও ফাঁসির আদেশই হাইকোর্টে অনুমোদনের জন্য পাঠানো হয়। সেভাবেই ওই নির্দেশ গিয়েছিল হাইকোর্টে অনুমোদনের জন্য। শুনানীর পরে হাইকোর্ট দোষীদের আবেদন খারিজ করে দিয়ে ফাঁসির আদেশ বহাল রাখে।রায়ের পরে ওই ধর্ষিতার বাবা সাংবাদিকদের জানান, “ আমি বিশ্বাস করতে পারি নি এই সাজা দেবে আদালত। তবে মনে মনে এটাই চাইতাম কারণ যে জঘণ্য অপরাধ করেছে ওই লোকেরা – তাতে ফাঁসি-ই হওয়া উচিত তাদের। এখন যদি সুপ্রীম কোর্টও এই একই নির্দেশ বহাল রাখে, তাহলেই শান্তি পাব।“দোষীদের আইনজীবী এ কে সিং অবশ্য বলছেন যে এই মামলার রাজনৈতিক ভাবে অত্যন্ত সংবেদনশীল – ভোটের ঠিক আগেই তাই এই রায় দেওয়া হল। মি. সিংয়ের কথায়, “এই মামলার ফলে দিল্লির সরকার বদলে গিয়েছিল – তাই সবাই এই মামলাটাকে অত্যন্ত ভয় পায় আবার এই মামলার রায়ের থেকে লাভ-ও কুড়োতে চায়। তাই পুরো রায় হাতে পেলে নিশ্চই সুপ্রীম কোর্টে আপীল করবে আমার মক্কেলরা।“২০১২ সালের ১৬ডিসেম্বর এক বন্ধুর সঙ্গে সিনেমা দেখে বাড়ী ফেরার পথে একটি বাসে উঠেছিলেন ওই তরুণী। বাসে ধর্ষকেরা যাত্রী সেজে বসেছিলেন।কিছুটা ফাঁকা জায়গায় বাসটি পৌঁছতেই ওই তরুণী ও তাঁর বন্ধুকে প্রচন্ড মারধর করে ও তারপরে ছয়জনে মিলে গণধর্ষণ করে।ওই মেয়েটির অঙ্গপ্রত্যঙ্গ ছিন্নভিন্ন করে দেওয়া হয়। পরে নগ্ন অবস্থায় তাঁদের দুজনকে বাস থেকে ফেলে দেওয়া হয় ও বাসচাপা দিয়ে মেরে ফেলার চেষ্টা করা হয়।দিল্লির বিশিষ্ট চিকিৎসকদের সবরকম চেষ্টার পরে প্লেনে করে সিঙ্গাপুর নিয়ে যাওয়া হয় মেয়েটিকে। কিন্তু বাঁচানো যায় নি।ওই ধর্ষণের বিরুদ্ধে সারা দেশে প্রতিবাদ বিক্ষোভ ছড়িয়ে পড়েছিল – এমন কি রাষ্ট্রপতি নিবাস পর্যন্তও বিক্ষোভ হয়েছিল। বিক্ষোভের মধ্যেই ধরা পড়ে অপরাধীরা।ওই ঘটনার জেরেই ভারতে ধর্ষণ প্রতিরোধে কড়া আইন আনা হয়।</body>
</article>
