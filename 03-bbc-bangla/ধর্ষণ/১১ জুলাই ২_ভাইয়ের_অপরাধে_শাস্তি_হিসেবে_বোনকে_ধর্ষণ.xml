<article>
  <headline>ভাইয়ের অপরাধে শাস্তি হিসেবে বোনকে ধর্ষণ</headline>
  <url>https://www.bbc.com/bengali/news/2014/07/140711_mh_india_rape</url>
  <published_at>১১ জুলাই ২০১৪</published_at>
  <category>ধর্ষণ</category>
  <body>ভারতের ঝাড়খন্ড রাজ্যে এক ১৪ বছরের কিশোরীকে তার বড় ভাইয়ের কথিত অপরাধের শাস্তি হিসাবে ধর্ষণ করা হয়েছে বলে অভিযোগ উঠেছে।ওই কিশোরীর ভাই গ্রামের এক মহিলার শ্লীলতাহানির চেষ্টা করেছিল – এই অভিযোগে তার বোনকে ধর্ষণের সাজা দেন গ্রামের প্রধান। এ ঘটনায় তিনজনকে গ্রেপ্তার করেছে পুলিশ। ভারতের জাতীয় মহিলা কমিশন দোষীদের চরম শাস্তির দাবী জানিয়েছে। কয়েকদিন আগে ঘটনাটি ঘটলেও আজ-ই তা প্রকাশ্যে এসেছে।ইস্পাত নগরী বোকারোর কাছে গোমিয়ার একটি গ্রামের বাসিন্দা ওই নির্যাতিতার পরিবার অভিযোগ করেছে যে তাদের গ্রামের মোড়ল ঘোষাল পাসির নির্দেশে গ্রামের এক ব্যক্তি – নাকাবন্দী পাসি বাড়ী থেকে জঙ্গলে টেনে নিয়ে ধর্ষণ করে ওই কিশোরীকে।অভিযুক্তের স্ত্রী একটি পাল্টা অভিযোগ করে বলেছেন যে ওই কিশোরীর দাদা তাঁর শ্লীলতাহানি করতে গিয়েছিল রবিবার। পরের দিন পঞ্চায়েতে সেই অভিযোগ জানানোর পরে মোড়লই ধর্ষণের শাস্তির বিধান দেন।নির্যাতিতা কিশোরীর মা স্থানীয় একটি টেলিভিশন সংবাদ এজেন্সিকে জানিয়েছেন, “আমার মেয়েকে বাড়ী থেকে জঙ্গলের মধ্যে নিয়ে গিয়ে ধর্ষণ করা হয়। গ্রামের অন্যান্য মানুষরা সবাই হাজির ছিলেন – কেউ কিছু করেন নি। সবার কাছে হাত জোড় করে কেঁদেছি – কেউ এগিয়ে আসে নি। সবাই গোষ্ঠী প্রধান ঘোষাল পাসিকে ভয় পাচ্ছিল।“প্রথমে গ্রামের কেউ পুলিশেও খবর দেন নি। ভিক্ষা করে জীবন যাপন করা গুলগুলিয়া গোষ্ঠীর অন্তর্ভুক্ত দুটি পরিবারই। এঁদের প্রথাই হল কোনও অপরাধী যে অপরাধ করেছে সেই একই ঘটনা তার পরিবারের সঙ্গেও করা হয়। পুলিশের কাছে যান না কেউ।তাই প্রথমে এই অত্যাচারের কথা জানাও যায় নি। তবে পরে গ্রামেরই কয়েকজন ব্যক্তি নির্যাতিতার পরিবারকে নিয়ে পুলিশে অভিযোগ দায়ের করান।বোকারোর পুলিশ সুপারিন্টেডেন্ট জিতেন্দ্র সিং বিবিসি বাংলাকে জানিয়েছেন, “দুটি আলাদা অভিযোগ জমা পড়েছে। তার ভিত্তিতে তিনজনকে গ্রেপ্তার করেছি। যে ব্যক্তির নামে ধর্ষণের অভিযোগ, আর যে মোড়ল ধর্ষণের নির্দেশ দিয়েছিলেন, তাঁদের দুজনকেও যেমন গ্রেপ্তার করা হয়েছে, তেমনই প্রথমে ওই কিশোরীর দাদা শ্লীলতাহানি করতে গিয়েছিল বলে অভিযোগ ওঠায় তাঁকের গ্রেপ্তার করা হয়েছে। তিনজনেরই জেল হেপাজতের নির্দেশ হয়েছে।“মি. সিং আরও জানিয়েছেন যে কঠিন শাস্তি দেওয়া হবে দোষীদের। আর ওই কিশোরীর ডাক্তারী পরীক্ষায় ধর্ষণের প্রমান পাওয়া গেছে, তবে মেয়েটি এখন শারীরিকভাবে স্থিতিশীল রয়েছে।গ্রামে পঞ্চায়েতের সালিশী সভা ডেকে ধর্ষণের সাজা দেওয়ার ঘটনা আগেও ঘটেছে পশ্চিমবঙ্গের বীরভূম জেলায়।এবছরেরই গোড়ার দিকে কুড়ি বছরের এক তরুণীকে ১২-১৩ জন মিলে ধর্ষণ করে পঞ্চায়েতের নির্দেশে। এক বিবাহিত যুবকের সঙ্গে অবৈধ সম্পর্কের অভিযোগে ওই আদিবাসী তরুণীকে ওই সাজা দেওয়া হয় বলে অভিযোগ উঠেছিল।এছাড়াও মহিলাদের ওপরে নির্যাতনের সাজা দেওয়ার আরও ঘটনা ভারতের পিছিয়ে থাকা অঞ্চলগুলি থেকে আসে। মূলত অশিক্ষা আর প্রাচীন গ্রাম্য বিচারপদ্ধতিকে এধরনের ঘটনার জন্য দায়ী করা হলেও অনেক সময়েই ব্যক্তিগত স্বার্থ চরিতার্থ করতেও মহিলাদের নির্যাতনের সাজা দেওয়া হয়।</body>
</article>
