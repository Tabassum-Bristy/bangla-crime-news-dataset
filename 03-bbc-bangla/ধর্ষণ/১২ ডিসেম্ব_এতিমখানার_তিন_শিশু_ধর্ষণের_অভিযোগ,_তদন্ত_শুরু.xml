<article>
  <headline>এতিমখানার তিন শিশু ধর্ষণের অভিযোগ, তদন্ত শুরু</headline>
  <url>https://www.bbc.com/bengali/38290648</url>
  <published_at>১২ ডিসেম্বর ২০১৬</published_at>
  <category>ধর্ষণ</category>
  <body>বাংলাদেশের দক্ষিণ-পশ্চিমাঞ্চলীয় খুলনা শহরে সরকারি শিশু সদনের তিনটি শিশুকে ধর্ষণের অভিযোগ পাওয়া গেছে।ঐ সদনের বেশ কিছু এতিম শিশু কাছেই একটি স্কুলে যায়। স্কুলটির নাম টুটপাড়া মডেল প্রাইমারী স্কুল।সেই স্কুলের একজন দপ্তরী প্রতিদিন শিশু সদন থেকে কিছু এতিম শিশুকে স্কুলে আনা নেয়া করতো। এসময় সে পাঁচ থেকে আট বছর বয়সী তিনটি এতিম শিশুকে ধর্ষণ করেছে বলে অভিযোগ উঠেছে। খুলনা সদরের ভারপ্রাপ্ত কর্মকর্তা মোহাম্মদ শফিকুল ইসলাম জানিয়েছেন, "অভিযোগ ওঠার পর একটি মামলা হয়েছে এবং ঐ শিশুদের ডাক্তারি পরীক্ষার ব্যবস্থা করা হয়েছে। যার বিরুদ্ধে অভিযোগ স্কুলটির সেই দপ্তরীকে গতকালই গ্রেফতার করা হয়েছে।"মি ইসলাম বলছেন, তারা তদন্ত করতে স্কুলটিতে যাওয়ার পর স্কুলের অন্যান্য ছাত্রীরা তাদের শরীরে হাত দেয়া সহ ঐ কর্মচারীর অন্যান্য কিছু যৌন হয়রানিমূলক আচরণের কথা পুলিশকে জানিয়েছে। খুলনার জেলা প্রশাসক নাজমুল আহসান জানিয়েছেন, বিষয়টি তদন্তে প্রশাসন থেকে তিন সদস্যের একটি কমিটি গঠন করা হয়েছে।  তিনি জানিয়েছেন শুরুতে ৮ই নভেম্বরের একটি ঘটনা প্রকাশিত হয়। এর পর আরো দুজন ছাত্রীর ক্ষেত্রে এমন ঘটনা আগে ঘটেছে বলে অভিযোগ ওঠে।তিনি আরো বলেন, স্কুলের সহপাঠীদের কাছে ঐ শিশুরা বিষয়টি জানালে সেটি তাদের অভিভাবকদের গোচরে আসে। আর সেভাবেই স্কুলের অন্য ছাত্রীদের ক্ষুব্ধ অভিভাবকদের কাছ থেকে বিষয়টি নিয়ে অভিযোগ আসে। </body>
</article>
