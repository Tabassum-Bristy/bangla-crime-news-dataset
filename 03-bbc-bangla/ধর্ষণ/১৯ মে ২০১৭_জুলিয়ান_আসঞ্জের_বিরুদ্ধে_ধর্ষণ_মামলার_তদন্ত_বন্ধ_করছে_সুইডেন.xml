<article>
  <headline>জুলিয়ান আসঞ্জের বিরুদ্ধে ধর্ষণ মামলার তদন্ত বন্ধ করছে সুইডেন</headline>
  <url>https://www.bbc.com/bengali/news-39975407</url>
  <published_at>১৯ মে ২০১৭</published_at>
  <category>ধর্ষণ</category>
  <body>উইকিলিকসের প্রতিষ্ঠাতা জুলিয়ান আসঞ্জের বিরুদ্ধে ধর্ষণের তদন্ত বন্ধের সিদ্ধান্ত নিয়েছে সুইডেন।সুইডেনের পাবলিক প্রসিকিউশন দফতরের পরিচালক ইতোমধ্যে জুলিয়ান আসঞ্জের বিরুদ্ধে জারি করা গ্রেফতারি পরোয়ানা প্রত্যাহারের জন্য আদালতের কাছে অনুরোধ জানিয়ে চিঠি লিখেছেন।গ্রেফতার এড়াতে জুলিয়ান আসঞ্জ ২০১২ সাল হতে লন্ডনে ইকুয়েডরের দূতাবাসে আশ্রয় নিয়ে সেখানেই থাকছেন।জুলিয়ান আসঞ্জ আশংকা করেন যে তাঁকে গ্রেফতার করে সুইডেনে পাঠানো হলে সুইডিশ কর্তৃপক্ষ সেখান থেকে আবার যুক্তরাষ্ট্রে পাঠিয়ে দেবে।হাজার হাজার গোপন সামরিক ও কূটনৈতিক দলিল ফাঁস করার কারণে তাকে বিচারের মুখোমুখি করতে চায় যুক্তরাষ্ট্র।জুলিয়ান আসঞ্জ সব সময় তাঁর বিরুদ্ধে আনা ধর্ষণের অভিযোগ অস্বীকার করে এসেছেন। তবে সুইডিশ কর্তৃপক্ষ তাঁর বিরুদ্ধে ধর্ষণের অভিযোগে তদন্ত বন্ধ করলেও তিনি এখনো গ্রেফতারের ঝুঁকির মধ্যেই আছেন। ইকুয়েডরের দূতাবাস ছেড়ে বেরিয়ে এলে তাকে বৃটিশ কর্তৃপক্ষ গ্রেফতার করে যুক্তরাষ্ট্রে পাঠিয়ে দিতে পারে।</body>
</article>
