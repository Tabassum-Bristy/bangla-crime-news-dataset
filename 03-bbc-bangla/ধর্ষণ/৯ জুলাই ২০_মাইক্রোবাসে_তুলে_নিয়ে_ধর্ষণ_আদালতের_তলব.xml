<article>
  <headline>মাইক্রোবাসে তুলে নিয়ে ধর্ষণ: আদালতের তলব</headline>
  <url>https://www.bbc.com/bengali/news/2014/07/140709_mrk_bangladesh_garment_worker_women_rape_court</url>
  <published_at>৯ জুলাই ২০১৪</published_at>
  <category>ধর্ষণ</category>
  <body>বাংলাদেশের রাজধানী ঢাকার মিরপুরে একজন পোশাক শ্রমিককে মাইক্রোবাসে তুলে নিয়ে গিয়ে ধর্ষণের ঘটনায় জড়িতদের এখনো গ্রেফতার করতে না পারায় মিরপুরের প্রশাসন ও পুলিশের কর্মকর্তাদের তলব করেছে হাইকোর্ট। হাইকোর্টের একটি বেঞ্চ আজ একই সাথে ঢাকা মেডিকেল কলেজ হাসপাতালের একজন কর্মকর্তাকেও ওই ধর্ষণের বিষয়ে আদালতে প্রতিবেদন জমা দিতে বলেছে।গণমাধ্যমে প্রকাশিত সংবাদের সূত্র ধরে বাংলাদেশ চিলড্রেন চ্যারিটি ফাউন্ডেশন ওই পোশাক শ্রমিককে ধর্ষণের ঘটনায় জড়িতদের গ্রেফতারে ব্যর্থতার বিষয়ে আদালতে রিট আবেদন দায়ের করেছিলো।আজ শুনানি শেষে পুলিশ ও ঢাকা মেডিকেল কলেজের ওয়ান স্টপ ক্রাইসিস সেন্টারের সংশ্লিষ্টদের তলব করা ছাড়াও আদালত তার নির্দেশনায় বলেছে, কর্মজীবী নারীর নিরাপত্তা নিশ্চিত করতে প্রযুক্তিগত পদ্ধতি উদ্ভাবনে সরকারকে কেন নির্দেশ দেয়া হবে না। আইনজীবী আব্দুল হালিম জানান, “আদালত বলেছে, সরকার ও বিবাদীদের নিষ্ক্রিয়তাকে কেন অবৈধ ঘোষণা করা হবে না। এবং সরকার দ্রুতগতিতে আইন প্রয়োগ করতে ব্যর্থ হলো কেনো। ”রাষ্ট্র পক্ষে শুনানিতে অংশ নেন ডেপুটি এটর্নি জেনারেল আমাতুল করিম। তিনি জানান, আদালত সংশ্লিষ্ট আইনের যথাযথ প্রয়োগের নির্দেশনা দিয়েছে।তিনি জানান, যেহেতু গণমাধ্যমের প্রতিবেদন থেকে পোশাক শ্রমিকের ধর্ষণ হওয়ার এই ঘটনা আদালতে এসেছে তাই তারা পুলিশের পক্ষ থেকে এসব বিষয়ে কোন প্রতিবেদন এখনো পান নি।তিনি বলেন, “মেয়েটি পুলিশের হেফাজতে আছে। কিন্তু যারা অভিযুক্ত তাদের পুলিশ খুঁজে পাচ্ছে না। তাদের বলা হয়েছে আইন যথাযথভাবে কার্যকর করার জন্য।”রাস্তায় নারীদের নিরাপত্তা নিশ্চিত করতে নীতিমালা প্রণয়নে সংশ্লিষ্টদেরকে কেনো নির্দেশ দেওয়া হবে না, আদালতে তাও জানাতে বলা হয়েছে।গত পহেলা জুলাই রাতে ওই পোশাক শ্রমিক বাড়ি ফেরার পথে কয়েকজন তাকে মাইক্রোবাসে তুলে নিয়ে যায় এবং তিনি ধর্ষণের শিকার হন।ঘটনাটি পত্রিকায় প্রকাশিত হলে চ্যারিটি ফাউন্ডেশনের পক্ষ থেকে আদালতে এই রিট আবেদনটি দায়ের করা হয়।</body>
</article>
