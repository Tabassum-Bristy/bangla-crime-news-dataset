<article>
  <headline>এক দশক পর ধর্ষণ মামলার রায়</headline>
  <url>https://www.bbc.com/bengali/news/2011/05/110504_rm_siraj</url>
  <published_at>৪ মে ২০১১</published_at>
  <category>ধর্ষণ</category>
  <body>বাংলাদেশের উত্তর পশ্চিমাঞ্চলীয় জেলা সিরাজগঞ্জে একজন স্কুল ছাত্রীকে ধর্ষণের ঘটনার দশ বছর পর স্থানীয় একটি আদালতে ১১ জনের যাবজ্জীবন কারাদণ্ড হয়েছে।সংশ্লিষ্ট আইনজীবীরা জানিয়েছেন, ২০০১ সালের নির্বাচনের পর রাজনৈতিক কারণে ঐ নির্যাতনের ঘটনা ঘটেছিল বলে আদালতের রায়ে উল্লেখ করা হয়েছে।সে সময় এই ঘটনা রাজনৈতিক অঙ্গনে ব্যাপক বিতর্কের সৃষ্টি করেছিল।দীর্ঘসময় পরে এসে  আলোচিত এই ঘটনায় আদালতের রায়ে নির্যাতিত সেই ছাত্রী সন্তোষ প্রকাশ করেছেন।অন্যদিকে সাজাপ্রাপ্তের আইনজীবীরা এই রায়ের বিরুদ্ধে আপীল করার কথা জানিয়েছেন।সিরাজগঞ্জের উল্লাপাড়া উপজেলার প্রত্যন্ত এক গ্রামে এক স্কুলছাত্রকে গণ-ধর্ষণের অভিযোগ উঠেছিল নির্বাচনের পরপরই।দীর্ঘ সময় পার হয়ে সেই ঘটনার রায় হল সিরাজগঞ্জের নারী ও শিশু নির্যাতন দমন আদালতে। রায়ে অভিযুক্ত ১১ জনের যাবজ্জীবন জেল হয়েছে।একইসাথে প্রত্যেকের এক লাখ টাকা করে জরিমানা করা হয়েছে। এই জরিমানার টাকা ক্ষতিপূরণ হিসেবে ঐ ছাত্রীকে দিতে হবে। মামলার বাদী পক্ষের আইনজীবী জাহিদ হোসেন বলেছেন, ঘটনাটির পেছনে রাজনৈতিক উদ্দেশ্য থাকার যে অভিযোগ ছিল, তাও উঠে এসেছে আদালতের রায়ে।তিনি উল্লেখ করেছেন, নির্যাতিত ঐ ছাত্রী এবং তার পরিবার আওয়ামী লীগের সমর্থক হওয়ার কারণে বিএনপি সমর্থকরা তাকে অপহরণ করে নিয়ে নির্যাতন চালিয়েছিল, একথা আদালতের রায়ে তুলে ধরা হয়েছে।ঘটনার সময় নির্যাতিত স্কুল ছাত্রী অষ্টম শ্রেণীতে পড়তেন। এখন তিনি বিশ্ববিদ্যালয়ে পড়েন। দীর্ঘ সময় পরে হলেও আদালতের রায়ে দোষীদের চিহ্নিত করে সাজা দেয়া হয়েছে, তাতে তিনি সন্তুষ্ট। তিনি বলেছেন, ঘটনার পর গত দশ বছর তাকে এবং তার পরিবারের সদস্যদের নানারকম হয়রানি সহ্য করতে হয়েছে। তাদের নিরাপত্তার অভাব রয়েছে। এরপরও তিনি মনে করেন, সবার সহযোগীতায় আদালতের এই রায় পেয়েছেন , যাতে অপরাধীদের সাজা হয়েছে। এজন্য তিনি সংশ্লিষ্ট সবার প্রতি কৃতজ্ঞতা প্রকাশ করেছেন।আওয়ামীলীগ নেতৃত্বাধীন মহাজোট এবার ক্ষমতায় আসার পর বিচার বিভাগীয় তদন্ত কমিটি গঠন করেছিল।সেই কমিশন কয়েকদিন  আগে তদন্ত প্রতিবেদন দিয়েছে।তাতে ২০০১ সালের নির্বাচনের পর দেশের বিভিন্ন অঞ্চলে সংখ্যালঘু সম্প্রদায় এবং ভিন্ন রাজনৈতিক মতের মানুষের উপর নির্যাতনের কিছু ঘটনা তুলে ধরেছে।তাতে সিরাজগঞ্জের এই ঘটনার উল্লেখ রয়েছে। বিভিন্ন সংগঠনের থেকে যারা সে সময় সিরাজগঞ্জের ঘটনা নিয়ে আন্দোলন করেছিলেন, তাদের মধ্যে অন্যতম শাহরিয়ার কবির বলেছেন,  নির্যাতনের ওই মামলায় বিচার কাজে বিভিন্ন সময় বাঁধার সৃষ্টি করা হয়েছিল।সাজানো মামলা করা হয়েছে, এমন অভিযোগে সে সময় মি: কবিরকেও গ্রেফতার করা হয়েছিল।কিন্তু ঘটনা যে সত্য ছিল , এখন আদালতের রায়ে তা প্রমাণ হয়েছে বলে তিনি মনে করেন।  এদিকে আসামী পক্ষের আইনজীবী শামসুল আলম বলেছেন, ঘটনার পর বিষয়টিকে রাজনৈতিক রূপ দেয়া হয়েছে।তারা এখন আদালতের এই রায়ের বিরুদ্ধে আপিল করবেন বলেও মি: আলম জানিয়েছেন।</body>
</article>
