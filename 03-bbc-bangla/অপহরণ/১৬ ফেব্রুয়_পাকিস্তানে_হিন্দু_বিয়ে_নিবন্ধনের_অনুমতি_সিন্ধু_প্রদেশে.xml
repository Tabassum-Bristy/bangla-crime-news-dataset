<article>
  <headline>পাকিস্তানে হিন্দু বিয়ে নিবন্ধনের অনুমতি সিন্ধু প্রদেশে</headline>
  <url>https://www.bbc.com/bengali/news/2016/02/160216_pakistan_sindh_hindu_marriage_registration_law</url>
  <published_at>১৬ ফেব্রুয়ারি ২০১৬</published_at>
  <category>অপহরণ</category>
  <body>পাকিস্তানের সিন্ধু প্রদেশে হিন্দুদের বিয়ে সরকারিভাবে নিবন্ধন করানোর অধিকার দিয়ে এক আইন পাস করা হয়েছে।মুসলিম-সংখ্যাগরিষ্ঠ পাকিস্তানে প্রায় ত্রিশ লক্ষ হিন্দুর বাস - যার অধিকাংশই থাকেন সিন্ধু প্রদেশে।পাকিস্তানের আইনে এতদিন হিন্দুদের বিয়ে রেজিস্ট্রি করানোর কোন অনুমোদন ছিল না।বলা হচ্ছে, এ কারণে হিন্দু মহিলারা জোর করে ধর্মান্তর, অপহরণ, এবং ধর্ষণের মতো অপরাধের শিকার হতেন।বিবিসির শাহজেব জিলানী জানাচ্ছেন, এসব অপরাধের সাথে জড়িতদের প্রায়ই ইসলামি মাদ্রাসার সাথে যুক্ত প্রভাবশালী লোকদের সুরক্ষা পেয়ে থাকে। প্রাদেশিক সরকার বলছে, নতুন এই আইনের কারণে এসব অপরাধ নিরুৎসাহিত হবে।কিন্তু পাকিস্তানের হিন্দু কাউন্সিলের প্রধান ড. রমেশ কুমার ভাংকোয়ানি বিবিসিকে বলেন, আইনটিতে হিন্দু মেয়েদের জোরপূর্বক ধর্মান্তর ঠেকানোর যথেষ্ট সুরক্ষা নেই।মানবাধিকার কর্মীরাও আইনটিকে 'প্রগতিশীল' বলে অভিহিত করেছেন। তবে পাকিস্তানের মানবাধিকার কমিশনের জোহরা ইউসুফ বলেছেন, কর্তৃপক্ষ কিভাবে এই আইন প্রয়োগ করে সেটাই আসল কথা।বিবিসি জানাচ্ছে, পাকিস্তানের কেন্দ্রীয় সরকারও হিন্দু বিয়ে নিবন্ধনের অনুমোদন দিয়ে আইন করার কথা বিবেচনা করছে।সিন্ধু প্রদেশে পাস হওয়া আইনটিতে ১৮ বছরের বেশ বয়েসের হিন্দুরা তাদের বিয়ে নিবন্ধন করাতে পারবেন।তবে এ আইনে একটি বিতর্কিত বিধান রয়েছে যাতে বলা হচ্ছে, স্বামী বা স্ত্রীর কেউ একজন ধর্মান্তরিত হলে সেই বিয়ে আইনগতভাবে বাতিল হয়ে যাবে।</body>
</article>
