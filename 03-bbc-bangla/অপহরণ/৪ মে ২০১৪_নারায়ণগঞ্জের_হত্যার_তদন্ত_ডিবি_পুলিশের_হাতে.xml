<article>
  <headline>নারায়ণগঞ্জের হত্যার তদন্ত ডিবি পুলিশের হাতে</headline>
  <url>https://www.bbc.com/bengali/news/2014/05/140504_mk_narayanganj_strike_hartal</url>
  <published_at>৪ মে ২০১৪</published_at>
  <category>অপহরণ</category>
  <body>বাংলাদেশের নারায়ণগঞ্জ জেলায় একজন আইনজীবীসহ সাত ব্যক্তিকে অপহরণ ও খুনের তদন্তভার জেলার গোয়েন্দা পুলিশের হাতে তুলে দেয়া হয়েছে।জেলার পুলিশ সুপার মহিদুদ্দিন আহমেদ জানিয়েছেন, এই ঘটনায় জড়িতদের খুঁজে বের করার লক্ষ্যে যে তদন্ত চলছে তাতে রোববার পর্যন্ত বিশেষ কোন অগ্রগতি হয়নি।তদন্ত এখনো প্রাথমিক পর্যায়ে রয়েছে বলে তিনি জানান।ওদিকে পৌর কাউন্সিলর নজরুল ইসলাম ও আইনজীবী চন্দন কুমার সরকারসহ সাত ব্যক্তির অপহরণ ও হত্যার প্রতিবাদে রোববার শহরটিতে দিনভর হরতাল পালিত হয়েছে।হরতালে অভূতপূর্ব সাড়াজেলা আইনজীবী সমিতির ডাকা এই হরতালে বিএনপিসহ বিভিন্ন রাজনৈতিক দল ও সামাজিক সংগঠন সমর্থন দেয়।এছাড়া আলোচিত এই হত্যাকান্ডের প্রতিবাদে নারায়ণগঞ্জ পৌরসভায় কর্মবিরতি পালনসহ আরো নানা ব্যক্তি ও গোষ্ঠি পৃথক পৃথক ভাবে প্রতিবাদ কর্মসূচি পালন করেছেন।হরতালকে কেন্দ্র করে কিছু কিছু ভাংচুরের খবর পাওয়া গেলেও কোন রকম কোনও পিকেটিংই হয়নি।পুলিশও জানাচ্ছে, হরতাল পালন হলেও শহরের আইনশৃংখলা পরিস্থিতি ছিল স্বাভাবিক।হরতাল আহ্বানকারী সংগঠন আইনজীবী সমিতির সভাপতি সাখাওয়াত হোসেন নারায়ণগঞ্জের এই হরতালকে বাংলাদেশের ইতিহাসে নজিরবিহীন বলে উল্লেখ করেছেন।এই হরতালে বিএনপি, জামায়াতে ইসলামী, সিপিবি, বাসদ, গণসংহতি আন্দোলন ও ন্যাপের মতো রাজনৈতিক দলগুলো সমর্থন দেয়। সমর্থন দেয় শহরের সন্ত্রাসবিরোধী ত্বকী মঞ্চও।এমনকি হরতালে সম্পৃক্ত না থাকলেও হত্যাকারীদের গ্রেপ্তার ও শাস্তির দাবিতে সিদ্ধিরগঞ্জে আয়োজিত এক সমাবেশে সরকারদলীয় সংসদ সদস্য শামীম ওসমান প্রধান অতিথি হিসেবে যোগ দেন।সেখানে তিনি তার ভাষণে জানান, তার কাছে এমন একটি সিডি এসেছে, যেখানে কাউন্সিলর নজরুল ইসলামকে হত্যার পরিকল্পনার পূর্ণ কথোপকথনের রেকর্ডিং রয়েছে।এদিকে হত্যাকারীদের গ্রেপ্তার ও সর্বোচ্চ শাস্তির দাবিতে নারায়ণগঞ্জ সিটি কর্পোরেশনের কর্মকর্তা-কর্মচারিরা রোববার থেকে দু'দিনের কর্মবিরতি শুরু করেছেন।এমনকি নগর ভবনে মেয়র ও কাউন্সিলররাও রোববার অবস্থান ধর্মঘটও করেন।নারায়ণগঞ্জে পৌর কাউন্সিলর নজরুল ইসলাম ও আইনজীবি চন্দন সরকারকে গত সপ্তাহে প্রকাশ্যে দিবালোকে অপহরণের তিন দিন পর শীতলক্ষ্যা নদীতে তাদের মৃতদেহ পাওয়া যায়।এ ঘটনা বাংলাদেশে ব্যাপক চাঞ্চল্যের সৃষ্টি করে।ওদিকে এসব খুনের ঘটনার জন্য যাকে দায়ী করা হচ্ছে সেই নূর হোসেনের মালিকানাধীন দোকানপাট ও অফিসে বিক্ষুব্ধ লোকজন রোববার আরেক দফা ভাঙচুর করেছে।অপহরণে ব্যবহৃত হয়েছে সন্দেহে পুলিশ একটি প্রাইভেট কার জব্দ করেছে।শনিবারও পুলিশ নূর হোসেনের বাড়িতে অভিযান চালায়। এই অভিযানের ঐ বাড়ি থেকে একটি রক্তমাখা মাইক্রোবাস আটক করা হয় বলে কর্মকর্তারা জানিয়েছেন।অপহরণের ঘটনার পর থেকেই নূর হোসেন পলাতক রয়েছে।</body>
</article>
