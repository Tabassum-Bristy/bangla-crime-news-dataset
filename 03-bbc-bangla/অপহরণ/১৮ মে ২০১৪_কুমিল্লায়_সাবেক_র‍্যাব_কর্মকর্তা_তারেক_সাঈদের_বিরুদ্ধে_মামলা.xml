<article>
  <headline>কুমিল্লায় সাবেক র‍্যাব কর্মকর্তা তারেক সাঈদের বিরুদ্ধে মামলা</headline>
  <url>https://www.bbc.com/bengali/news/2014/05/140518_ms_rab_case_comilla</url>
  <published_at>১৮ মে ২০১৪</published_at>
  <category>অপহরণ</category>
  <body>বাংলাদেশে নারায়ণগঞ্জের র‌্যাব-১১র সাবেক কমান্ডিং অফিসার লে: কর্নেল তারেক সাঈদ মোহাম্মাদ সহ সেখানকার আরো চার র‍্যাব কর্মকর্তার বিরুদ্ধে একটি গুম, অপহরণ ও অর্থ ছিনতাইয়ের মামলা হয়েছে কুমিল্লার আদালতে।গত বছরের নভেম্বরে কুমিল্লার লাকসাম উপজেলা বিএনপির সভাপতি ও লাকসাম পৌর বিএনপির সভাপতি হুমায়ুন কবির পারভেজের নিখোঁজ হবার ঘটনার ৬ মাস পর মি: কবিরের পরিবার আজ আদালতে মামলাটি দায়ের করে।আদালত লাকসামের ভারপ্রাপ্ত কর্মকর্তাকে বিষয়টি তদন্ত করে একটি প্রতিবেদন দাখিল করার আদেশ দিয়েছে আদালত।বাংলাদেশে বিশেষ বাহিনী র‍্যাব বা অন্য কোন বাহিনীর কোন সদস্যের বিরুদ্ধে কোন অভিযোগে মামলা করার ঘটনা বেশ বিরল। বেশির ভাগ সময় মামলা না নেবার ঘটনা ওঠে পুলিশের বিরুদ্ধে।নারায়ণগঞ্জে সাত খুনের ঘটনায় ঘটনায় অভিযুক্ত র‍্যাব কর্মকর্তাদের বিরুদ্ধে পুলিশ মামলা নেয়নি এমন অভিযোগ করেছিলো হত্যাকাণ্ডের শিকার ব্যক্তিদের পরিবার। কুমিল্লায় নিখোঁজ হুমায়ুন কবিরের পরিবারও একই অভিযোগ করছে।নিখোঁজ মি: কবিরের ছোট ভাই গোলাম ফারুক বিবিসিকে বলেন, “মামলায় র‍্যাব কর্মকর্তাদের নাম থাকায় মামলাটি নেয়নি পুলিশ। তারা আমার ভাই হারিয়ে গেছে এমন বিষয় উল্লেখ করে থানায় একটি সাধারণ ডায়েরি করতে বলে। আমরার তাই করি।”এর পর বেশ কবার র‍্যাবের কার্যালয়ে যাবার কথা জানিয়েছেন মি: ফারুক।তিনি বলেন, “এতদিন ঘুরে কোন উপায় না দেখে বাধ্য হয়ে আমরা আদালতে মামলাটি করেছি” কুমিল্লার ভারপ্রাপ্ত পুলিশ সুপার মোঃ: জাহাংগীর হোসেন বলেন, “বাংলাদেশে সিআরপি আইন অনুযায়ী সরকারি কর্মকর্তাদের বিরুদ্ধে কোন মামলা তারা উচ্চ পর্যায়ের আদেশ ছাড়া নিতে পারেন না”</body>
</article>
