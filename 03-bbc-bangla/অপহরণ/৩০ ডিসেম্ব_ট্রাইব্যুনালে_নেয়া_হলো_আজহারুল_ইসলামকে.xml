<article>
  <headline>ট্রাইব্যুনালে নেয়া হলো আজহারুল ইসলামকে</headline>
  <url>https://www.bbc.com/bengali/news/2014/12/141230_rh_azhar_verdict</url>
  <published_at>৩০ ডিসেম্বর ২০১৪</published_at>
  <category>অপহরণ</category>
  <body>বাংলাদেশে জামায়াতে ইসলামীর নেতা এ টি এম আজহারুল ইসলামের বিরুদ্ধে মানবতা বিরোধী অপরাধের মামলার রায় আজ ঘোষণা করা হবে।এ জন্য ইতোমধ্যেই তাকে ট্রাইব্যুনালে নেয়া হয়েছে। একটু পরেই আদালত রায় ঘোষনা শুরু করবেন।রাষ্ট্রপক্ষ বলছে, একাত্তরে মিস্টার ইসলাম ছিলেন জামায়াতের সেই সময়ের ছাত্র সংগঠন ইসলামী ছাত্র সংঘের রংপুর জেলা কমিটির সভাপতি এবং পদাধিকার বলেই রংপুরের আলবদর বাহিনীর প্রধান।তার বিরুদ্ধে ছয়টি অভিযোগের মধ্যে দুটি গণহত্যা, একটি ধর্ষণ, চারটি হত্যা এবং অপহরণ, আটক, নির্যাতনের তিন ঘটনায় জড়িত থাকার অভিযোগ এসেছে।তবে মি. ইসলামের আইনজীবীরা তাকে নির্দোষ দাবী করছেন।জামায়াতের সেক্রেটারি জেনারেল আলী আহসান মোহাম্মাদ মুজাহিদ মানবতাবিরোধী অপরাধের মামলায় কারাগারে যাওয়ার পর আজহারুল ভারপ্রাপ্ত সেক্রেটারি জেনারেলের দায়িত্ব পালন করেন।২০১২ সালের ২২শে আগস্ট মানবতাবিরোধী অপরাধের অভিযোগে গ্রেপ্তার হওয়ার আগ পর্যন্ত আজহার ওই পদে ছিলেন।অভিযোগ গঠনের মধ্য দিয়ে গত বছর ১২ই নভেম্বর আজহারের বিচার শুরু করে আন্তর্জাতিক অপরাধ ট্রাইব্যুনাল।দুই পক্ষের যুক্তিতর্ক উপস্থাপন শেষে গত ১৮ই সেপ্টেম্বর মামলাটি রায়ের জন্য অপেক্ষমাণ (সিএভি) রাখা হয়।এটি হবে জামায়াতে ইসলামীর শীর্যস্থানীয় অষ্টম নেতার বিরুদ্ধে মানবতাবিরোধী অপরাধের মামলার রায়।রায় ঘোষনাকে কেন্দ্র করে আদালত এলাকায় কড়া নিরাপত্তামূলক ব্যবস্থা নিয়েছে আইন শৃঙ্খলা রক্ষাকারী বাহিনী।</body>
</article>
