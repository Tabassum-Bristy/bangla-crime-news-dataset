<article>
  <headline>ভারতে আবার নারীর ঝুলন্ত লাশ</headline>
  <url>https://www.bbc.com/bengali/news/2014/06/140612_mk_india_rape</url>
  <published_at>১২ জুন ২০১৪</published_at>
  <category>অপহরণ</category>
  <body>ভারতের উত্তরপ্রদেশ রাজ্যে আবারও এক কিশোরীর মৃতদেহ ঝুলন্ত অবস্থায় পাওয়া গেছে। তাঁকে ধর্ষণ করা হয়েছে কী না, তা এখনও স্পষ্ট নয়।এ নিয়ে গত কয়েক সপ্তাহে উত্তরপ্রদেশে চারজন মহিলার মৃতদেহ একই অবস্থায় পাওয়া গেল।একটি ঘটনায় দুই বোনকে অপহরণ করে গণধর্ষণ ও তারপরে গাছে ঝুলিয়ে হত্যা করা হয়েছে বলে অভিযোগ।নারীদের ওপর অত্যাচারের একের পর এক ঘটনা সামনে আসায় রাজ্যটির সরকারের বিরুদ্ধে সারা দেশেই ব্যাপক ক্ষোভ তৈরি হয়েছে।উত্তরপ্রদেশের পুলিশ বিবিসিকে জানিয়েছে যে রাজ্যের পশ্চিমাঞ্চলীয় মোরাদাবাদ জেলায় বৃহস্পতিবার সকালে ওই কিশোরীর মৃতদেহ গাছ থেকে ঝুলতে দেখা যায়, যদিও কাল রাত ১০টা থেকে তিনি নিখোঁজ ছিলেন।পরিবারের সদস্যরা যদিও অভিযোগ করেছেন যে ধর্ষণ করার পরে গাছে ঝুলিয়ে দেওয়া হয়েছে ওই কিশোরীটিকে, তবে ধর্ষণের কোনও প্রমাণ এখনও পায় নি পুলিশ। দেহ ময়না তদন্তের জন্য পাঠানো হয়েছে। বুধবার বহারাইচ জেলাতেও এক মহিলাকে একইভাবে ঝুলন্ত অবস্থায় পাওয়া গিয়েছিল। যদিও তাঁকে ধর্ষণ করা হয়েছে কী না, তা এখনও স্পষ্ট নয়।প্রায় দু সপ্তাহ আগে বদায়ুঁ জেলায় দুই বোনকে অপহরণ করে গণধর্ষণ করা হয় আর তারপরে জীবিত অবস্থাতেই গাছে ঝুলিয়ে মেরে ফেলার খবর পাওয়া গিয়েছিল।দুই পুলিশ কর্মীসহ মোট পাঁচজন ওই অত্যাচার চালিয়েছিল বলে অভিযোগ, যাঁদের গ্রেপ্তার করা হয়েছে। কেন্দ্রীয় তদন্ত ব্যুরো বা সি বি আই ওই ঘটনাটির তদন্ত শুরু করেছে।একের পর এক নারী নির্যাতন আর গাছে ঝুলন্ত অবস্থায় মহিলা বা কিশোরীদের মৃতদেহ পাওয়ার ঘটনায় উত্তরপ্রদেশের মুখ্যমন্ত্রী অখিলেশ যাদব আর তাঁর বাবা – সমাজবাদী পার্টির প্রধান মুলায়ম সিং যাদবের ওপরে ক্ষোভ তৈরি হয়েছে বিভিন্ন মহলে।বিরোধী দলগুলি বলছে রাজ্যের আইনশৃঙ্খলা সম্পূর্ণভাবে ভেঙ্গে পড়েছে আর নারীদের সুরক্ষা দিতে যে সরকার ব্যর্থ, তা-ও প্রমাণ হয়ে গেছে।মুখ্যমন্ত্রী মি. যাদব বা তাঁর দল নিজেদের সরকারের হয়ে সংবাদমাধ্যমের সামনে বারবার সাফাই গাওয়ার চেষ্টা করতে গিয়ে আরও বেশী সমালোচনার মুখে পড়ছেন।</body>
</article>
