<article>
  <headline>নাইজেরিয়ার স্কুলে বোমা হামলায় বহু হতাহত</headline>
  <url>https://www.bbc.com/bengali/news/2014/11/141110_mrk_nigeria_school_bomb_attack</url>
  <published_at>১০ নভেম্বর ২০১৪</published_at>
  <category>অপহরণ</category>
  <body>নাইজেরিয়াতে স্কুল লক্ষ্য করে আবারো সন্ত্রাসী হামলার ঘটনা ঘটেছে এবং তাতে অন্তত ৪৭ জনের প্রাণ গেছে। পুলিশ বলছে, উত্তর-পূর্বাঞ্চলীয় পোটিসকাম শহরে শিক্ষার্থীর ছদ্মবেশে এক ব্যক্তি আত্মঘাতী এই হামলা চালায়। স্কুল শুরুর ঠিক আগে শিক্ষার্থীরা যখন মাঠে জমা হচ্ছিল, সেসময় এই হামলা চালানো হয়।এখন পর্যন্ত কেউ এই হামলার দায় স্বীকার করেনি, তবে কট্টর ইসলামপন্থী জঙ্গি গোষ্ঠী বোকো হারাম, এর আগেও এই শহরেই বিভিন্ন শিক্ষা প্রতিষ্ঠানে হামলা চালিয়েছে।নাইজেরিয়ায় স্কুলের ওপর এরকম হামলা নতুন কিছু নয়, কিন্তু পটিসকুম শহরে যে হামলা আজ চালানো হয়েছে, সেরকম ভয়ংকর ঘটনার নজির খুব কম।বিস্ফোরণের পর রক্তাক্ত স্কুল চত্বর জুড়ে ছড়িয়ে-ছিটিয়ে ছিল আহত-নিহতদের দেহ, আর জুতা-স্যান্ডেল।ঘটনাস্থল থেকে বহু ছাত্রকে অ্যাম্বুলেন্সে করে স্থানীয় হাসপাতালে নিয়ে যাওয়া হয়।হাসপাতালে চলছিল নিহত ছাত্রদের বাবা-মায়ের আহাজারি।বোমা হামলা চালানো হয় এমন এক সময়ে যখন স্কুলের ছাত্ররা তাদের এসেম্বলির জন্য জড়ো হয়েছিল।আত্মঘাতী বোমারু স্কুল ইউনিফর্ম পরে ছাত্রের ছদ্মবেশেই সে আসে বলে সন্দেহ করা হচ্ছে।এখনো পর্যন্ত কেউ এই হামলার দায়িত্ব স্বীকার করেনি।কিন্তু সন্দেহের তালিকায় সবার আগে জঙ্গি গোষ্ঠী বোকো হারামের নামই আসবে।কারণ নাইজেরিয়ার বিভিন্ন স্কুল-কলেজে এর আগে যতো সন্ত্রাসী হামলা হয়েছে, তার বেশিরভাগের পেছনে ছিল এই গোষ্ঠী।গত এপ্রিলে তারা অপহরণ করেছিল শতাধিক স্কুল ছাত্রীকে।এর আগে ফেব্রুয়ারি মাসে তারা আরেকটি স্কুলে হামলা চালিয়ে বহু ছাত্রকে হত্যা করে, আর মেয়েদের এই বলে হুঁশিয়ার করে দেয়া হয় যে, তারা যেন আর কখনোই স্কুলে না আসে।বোকো হারামের নামের অর্থ 'পশ্চিমা শিক্ষা হারাম, অর্থাৎ নিষিদ্ধ।এরা মেয়েদের প্রাতিষ্ঠানিক শিক্ষার ঘোর বিরোধী।আর ছেলেদের জন্য কেবল ধর্মীয় শিক্ষার পক্ষে।এই ভয়ংকর জঙ্গি গোষ্ঠী একটি ইসলামী রাষ্ট্র প্রতিষ্ঠার লক্ষ্যে ২০০৯ সালে লড়াই শুরু করে।তাদের মোকাবেলায় নাইজেরিয়ার সরকার মোটেই সুবিধা করতে পারছে না।হাজার হাজার মানুষ বোকো হারামের সহিংসতায় নিহত হয়েছে।</body>
</article>
