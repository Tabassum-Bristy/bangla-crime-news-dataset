<article>
  <headline>নাইজেরিয়ায় আবারও নারী অপহরণের ঘটনা</headline>
  <url>https://www.bbc.com/bengali/news/2014/10/141023_an_nigeria_violence</url>
  <published_at>২৩ অক্টোবর ২০১৪</published_at>
  <category>অপহরণ</category>
  <body>উত্তর পূর্ব নাইজেরিয়া থেকে পাওয়া খবরে জানা গেছে, ইসলামপন্থী বিদ্রোহী গ্রুপ বোকো হারামের লোকেরা দুটি গ্রামে আক্রমণ চালিয়ে বহু মহিলাকে অপহরণ করেছে।খবরে বলা হয় বোকো হারামের যোদ্ধারা গ্রাম দুটি ঘেরাও করে , এবং ছোট-বড় বিভিন্ন বয়েসের নারীদের ধরে নিয়ে যায়।গত সপ্তাহে নাইজেরিয়ান কর্তৃপক্ষ ঘোষণা করেছিল যে বোকো হারামের সাথে একটা যুদ্ধবিরতি চুক্তি হয়েছে এবং তার শর্ত অনুযায়ী তারা ৬ মাস আগে অপহরণ করা দুইশোর বেশি স্কুলছাত্রীকে মুক্তি দেবে।কিন্তু তার কিছু দিন পরই এই নতুন অপহরণের ঘটনা ঘটলো।নাইজেরিয়ার আদামাওয়া রাজ্যের ওই দুটো গ্রামের অধিবাসীরা বলছেন, বোকো হারামের যোদ্ধাদের বিশাল একটি দল তাদের গ্রামে হামলা চালায়।তারপর সেখানে নারীদের একজায়গায় জড়ো করে সেখান থেকে বহু নারী ও অল্প বয়েসী মেয়েকে অপহরণ করে নিয়ে গেছে। এই দুটো গ্রাম মাদাগালি ও মিচিকা শহরের কাছে, যা গত কয়েক সপ্তাহ ধরে ইসলামপন্থী জঙ্গি গ্রুপটির দখলে।গ্রামবাসীরা বলছেন, নাইজেরিয়ার সামরিক বাহিনী ও বোকো হারামের মধ্যে যুদ্ধবিরতির সমঝোতার একদিন পরেই, গত শনিবার, এই হামলার ঘটনা ঘটেছে।এই সমঝোতার অংশ হিসেবে, সরকারের পক্ষ থেকে বলা হয়েছিলো যে গত এপ্রিল মাসে চিবুকের একটি বোর্ডিং স্কুল থেকে অপহৃত ২১৯ জন ছাত্রীকে খুব শিগগরিই উদ্ধার করা সম্ভব হবে।কিন্ত বোকো হারামের পক্ষ থেকে যুদ্ধবিরতির এই সমঝোতার বিষয়ে গত কয়েকদিনেও কিছু বলা হয়নি।নাইজেরিয়া থেকে বিবিসির সংবাদদাতা উইল রস বলছেন, যুদ্ধবিরতির ঘোষণার পর থেকেও সেখানে সহিংসতা অব্যাহত।চিবুকের মেয়েদেরকে বোকো হারামের জঙ্গিদের হাত থেকে মুক্ত করতে কতোটুকু কি আলোচনা হয়েছে, বা আদৌ কোনো কথা হয়েছে কীনা, সেবিষয়েও কিছু বলা হয়নি।সরকারের বক্তব্য অনুসারে, প্রতিবেশী চাদে এসপ্তাহেই, এই দুটো পক্ষের মধ্যে আলোচনা হওয়ার কথা রয়েছে।নাইজেরিয়ায় ২০১৩ সালে জরুরী অবস্থা ঘোষণার পর থেকেই বোকো হারাম বহু নারী ও শিশুকে অপহরণ করেছে, যাদেরকে বন্দী বিনিময়ের কাজে ব্যবহার করা হয়।বোকো হারামের কাছে পশ্চিমা শিক্ষা নিষিদ্ধ। আর সেকারণে জঙ্গিরা বহু স্কুল কলেজে হামলা চালিয়েছে। কারণ এসব প্রতিষ্ঠানকে দেখা হয় পশ্চিমা সংস্কৃতির প্রতীক হিসেবে।</body>
</article>
