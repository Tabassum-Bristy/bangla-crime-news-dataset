<article>
  <headline>বন্দীদশা শেষে বাড়ি ফিরলেন ৭ বাংলাদেশি নাবিক</headline>
  <url>https://www.bbc.com/bengali/news/2014/06/140612_mk_bangla_sailors_return_somalia_pirate_piracy</url>
  <published_at>১২ জুন ২০১৪</published_at>
  <category>অপহরণ</category>
  <body>বাংলাদেশের সাতজন নাবিক সাড়ে তিন বছর পর সোমালিয়ার জলদস্যুদের হাত থেকে মুক্তি পেয়ে বৃহস্পতিবার দেশে ফিরেছেন।২০১০ সালে সোমালিয়ার উপকূল থেকে ৯০০ মাইল দূরে মালয়েশিয়ার পণ্যবাহী জাহাজসহ তাদের অপহরণ করা হয়েছিল।এই সাতজন নাবিক জীবিত দেশে ফিরে বলেছেন, মুক্তিপণের জন্য অনেক নির্যাতন সইতে হয়েছে। তবে সরকার বলেছে, কোন মুক্তিপণ দেওয়া হয়নি।দেশে ফিরে আসা এই সাত জন নাবিক হলেন: আমিনুল ইসলাম, গোলাম মোস্তফা, লিমন সরকার, নুরুল হক, জাকির হোসেন, হাবিবুর রহমান ও আবুল কাশেম।বৃহস্পতিবার সকাল পৌণে নয়টায় যখন মুক্ত এই সাতজন নাবিক ঢাকায় শাহজালাল আন্তর্জাতিক বিমানবন্দরে এসে পৌঁছান, তখন সেখানে নৌপরিবহন মন্ত্রী শাজাহান খান এবং পররাষ্ট্র প্রতিমন্ত্রী শাহরিয়ার আলমসহ এই দুই মন্ত্রণ্লয়ের উর্ধ্বতন কর্মকর্তারা তাদের স্বাগত জানান।ফিরে আসা নাবিকদের একজন আমিনুল ইসলাম বিমানবন্দরে সাংবাদিকদের কাছে বলেন, গত সাড়ে তিন বছর দুর্বিষহ পরিস্থিতির মধ্যে দিন কেটেছে।তিনি জানান, মুক্তিপণের জন্য অপহরণকারিরা তাদের নির্যাতন করতো। সারাদিনে জুটতো একটি রুটি ও এক লিটার খাবার পানি।২০১০ সালের ২৬শে নভেম্বর সোমালিয়ার উপকূল থেকে ৯০০ মাইল দূরে মালয়েশিয়ার পণ্যবাহী জাহাজকে অপহরণ করা হয়েছিল।সংযুক্ত আরব আমিরাত থেকে কেনিয়া যাওয়ার পথে অপহৃত জাহাজটিতে বাংলাদেশের সাতজনসহ ভারত, পাকিস্তান, শ্রীলংকা এবং ইরানের মোট ২৩ জন নাবিক ছিলেন।২০১৩ সালের জুলাই মাসে জাহাজটি ডুবে গেলে শ্রীলংকার চারজন এবং ভারতের একজন নাবিক মারা যায়।তখন দস্যূরা বাকি ১৮ জন নাবিককে অন্য একটি জাহাজে সরিয়ে নিয়েছিল।</body>
</article>
