<article>
  <headline>বাংলাদেশে অপহৃত তিনজন ব্যবসায়ী মুক্ত</headline>
  <url>https://www.bbc.com/bengali/news/2014/05/140503_mrk_bangladesh_abduction</url>
  <published_at>৩ মে ২০১৪</published_at>
  <category>অপহরণ</category>
  <body>বাংলাদেশে গত বারো ঘণ্টার মধ্যে অন্তত তিনজন অপহৃত ব্যবসায়ী অক্ষত অবস্থায় ফিরে এসেছেন।পৃথক ঘটনায় এরা অপহৃত হন এবং এদের মধ্যে নারায়ণগঞ্জের আলোচিত একটি অপহরণের শিকার ব্যবসায়ী সাইফুল ইসলামও রয়েছেন।এমন এক সময়ে এসব ঘটনা ঘটছে, যখন মাত্র কদিন আগেই নারায়ণগঞ্জে একজন নির্বাচিত জনপ্রতিনিধিসহ সাত ব্যক্তিকে অপহরণের পর হত্যা করা হয়েছে।একের পর এক অপহরণের ঘটনার প্রেক্ষাপটে ঢাকায় গোয়েন্দা পুলিশ অ্যান্টি কিডন্যাপিং স্কোয়াড বা একেএস নামে একটি বিভাগ চালু করেছে।পুরানো ঢাকার ব্যবসায়ী আব্দুল হাকিম গত পয়লা মে বাসার সামনে থেকে অপহৃত হন এবং এর পরদিন অর্থাৎ  গত রাতে তাকে উদ্ধার করে গোয়েন্দা পুলিশ।শনিবার দুপুরে ঢাকায় গোয়েন্দা পুলিশের কার্যালয়ে সাংবাদিকদের মুখোমুখি হন তিনি।মিস্টার হাকিম বলেন, অপহরণকারীরা তার কাছে প্রথমে দশ হাজার টাকা দাবি করে, এই দাবী মেটানোর পর আরো পাঁচ লাখ টাকা দাবী করা হয়।পুলিশ অবশ্য বলছে, অপহরণকারীরা তার কাছে তিন লাখ দশ হাজার টাকা দাবী করে।শনিবার একটি সংবাদ সম্মেলন করে পুলিশ জানায়, মুক্তিপণ দাবী ও আদায়ের সূত্র ধরে গতরাতে মিস্টার হাকিমকে জুরাইনের একটি বাসা থেকে উদ্ধার এবং অপহরণ চক্রের ৫ সদস্যকে আটক করা হয়।এর আগে নারায়ণগঞ্জে অপহৃত ব্যবসায়ী সাইফুল ইসলামকে গতরাতে সাভারে রাস্তার পাশে ছেড়ে দিয়ে পালিয়ে যায় অপহরণকারীরা।পুলিশ বলছে, ওই ঘটনার সাথে জড়িত থাকার অভিযোগে এক দম্পতিকে আটক করা হয়েছে এবং তাদের দেয়া তথ্য মোতাবেক অপহরণ চক্রের হোতা আকাশকেও পরে আটক করা হয়েছে।এর আগে নোয়াখালীতে অপহৃত আবুল বাশার নামে এক ব্যবসায়ীকে অপহরণের চব্বিশ ঘণ্টা পর আজ সকালে তাকে হাত-পা-চোখ বাঁধা অবস্থায় রাস্তায় ফেলে যায় অপহরণকারীরা।পরে ওই অবস্থায় তাকে উদ্ধার করা হয় বলে জানাচ্ছে পুলিশ।তিনটি উদ্ধারের ঘটনাই ঘটেছে গত বারো ঘণ্টার মধ্যে।দুটি ঘটনাতে দেখা যাচ্ছে অপহরণকারীরা অপহৃত ব্যক্তিদের ফেলে পালিয়ে গেছে এবং আইনশৃঙ্খলা রক্ষাকারী বাহিনীর সদস্যরাই তাদেরকে ফেলে যাওয়া স্থান থেকে উদ্ধার করছে।এর মধ্যে সাভারে উদ্ধারপ্রাপ্ত সাইফুল ইসলামের অপহরণ ঘটনাটি এরই মধ্যে বেশ চাঞ্চল্য সৃষ্টি করেছে।এসব ঘটনার প্রেক্ষাপটে পুলিশ অ্যান্টি কিডন্যাপিং স্কোয়াড বা একেএস নামে একটি বিশেষ বাহিনী গঠন করেছে।আজ থেকে কাজ শুরু করা এই স্কোয়াডের কাজ হবে অপহরণ সংক্রান্ত যেকোনো অভিযোগ ও তথ্য টেলিফোন কলের মাধ্যমে সংগ্রহ করা এবং দ্রুত ব্যবস্থা নেয়া।একেএস-র যে টেলিফোন নাম্বারটিকে চব্বিশ ঘণ্টার হটলাইন হিসেবে উল্লেখ করা হচ্ছে, সেই ০১৭১৩৩৯৮৩২৭ নম্বরটিতে টেলিফোন করে জানা যায়, চালু হবার দিন বিকেল পর্যন্ত ওই নম্বরে ফোন করে কেউই অপহরণ বিষয়ক কোনও তথ্য দেন নি।সম্প্রতি নারায়ণগঞ্জে পৌর কাউন্সিলর নজরুল ইসলামসহ সাত জনকে অপহরণের পর হত্যার ঘটনাটি বাংলাদেশে বেশ আলোড়ন তুলেছে।এর আগে ওই নারায়ণগঞ্জ থেকেই পরিবেশ বিষয়ক সংগঠন বেলার নির্বাহী পরিচালক রেজওয়ানা হাসানের স্বামী আবু বকর সিদ্দিককে অপহরণ করা হয় এবং এক পর্যায়ে তাকে ছেড়ে দেয় অপহরণকারীরা।এসব ঘটনার রেশ কাটতে না কাটতেই গত পয়লা মে নারায়ণগঞ্জের ব্যবসায়ী সাইফুল ইসলামকে অপহরণ করার ঘটনাও দেশজুড়ে হইচই ফেলে দেয়।একের পর এ ধরণের অপহরণের ঘটনা বাংলাদেশে আইনশৃঙ্খলা বাহিনীর ভূমিকাকে প্রশ্নেরে মুখে ফেলে দিয়েছে।</body>
</article>
