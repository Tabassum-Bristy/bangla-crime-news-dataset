<article>
  <headline>রায় পুনর্বিবেচনার আবেদন করলেন মীর কাশেম আলী</headline>
  <url>https://www.bbc.com/bengali/news/2016/06/160619_mir_qasem_ali_review_death_sentence</url>
  <published_at>১৯ জুন ২০১৬</published_at>
  <category>অপহরণ</category>
  <body>বাংলাদেশের স্বাধীনতা যুদ্ধে মানবতাবিরোধী অপরাধের দায়ে মৃত্যুদণ্ডপ্রাপ্ত জামায়াত নেতা মীর কাশেম আলী আপিল বিভাগের বহাল রাখা ফাঁসির রায় পুনর্বিবেচনার আবেদন করেছেন।ফাঁসির রায় বাতিল করে খালাস দেয়ার জন্য রোববার মি. আলীর আইনজীবীরা সুপ্রিম কোর্টে রায় পুনর্বিবেচনার আবেদন জমা দেন।মীর কাশেম আলী জামায়াতে ইসলামীর কেন্দ্রীয় কর্মপরিষদের সদস্য এবং দলটির গুরুত্বপূর্ণ একজন নেতা।২০১৪ সালের নভেম্বরে আন্তর্জাতিক অপরাধ ট্রাইব্যুনাল মানবতাবিরোধী অপরাধে তাকে মৃত্যুদণ্ডাদেশ দিয়েছিলো।পরে মি. আলী ঐ রায়ের বিরুদ্ধে উচ্চ আদালতে আপিল করেন।চলতি বছর ৮ই মার্চ মীর কাশেম আলীর মৃত্যুদণ্ডের আদেশ বহাল রেখে রায় দেন সুপ্রিম কোর্টের আপিল বিভাগ।১৯৭১ সালে চট্টগ্রামে অপহরণ করে হত্যার দু'টি অভিযোগে আন্তর্জাতিক অপরাধ ট্রাইব্যুনাল তাকে এই মৃত্যুদণ্ড দেয়।তাঁর বিরুদ্ধে আনা ১৪টি অভিযোগের ১০টি প্রমাণিত হয়েছে।জামায়াতের কেন্দ্রীয় নেতা মীর কাশেম আলীর বিরুদ্ধে আনা ১৪টি অভিযোগই বন্দরনগরী চট্টগ্রামে নির্যাতন কেন্দ্রকে ঘিরে।কিশোর মুক্তিযোদ্ধা জসিমসহ ছয়জনকে অপহরণের পর নির্যাতন কেন্দ্রে আটকিয়ে রেখে হত্যা করে তাদের মৃতদেহ নদীতে ফেলে দেয়া হয়েছে, এই অভিযোগে তিন জন বিচারকের সমন্বয়ে আদালত সর্বসম্মতিক্রমে মৃত্যুদণ্ড দেয়।</body>
</article>
