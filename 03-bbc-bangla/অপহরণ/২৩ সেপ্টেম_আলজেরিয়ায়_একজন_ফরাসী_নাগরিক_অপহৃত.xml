<article>
  <headline>আলজেরিয়ায় একজন ফরাসী নাগরিক অপহৃত</headline>
  <url>https://www.bbc.com/bengali/news/2014/09/140923_sak_french_kidnapped</url>
  <published_at>২৩ সেপ্টেম্বর ২০১৪</published_at>
  <category>অপহরণ</category>
  <body>আলজেরিয়ায় একজন ফরাসী নাগরিক অপহৃত হবার খবর নিশ্চিত করেছেন ফ্রান্সের পররাষ্ট্রমন্ত্রী ল্যঁহ ফ্যাবিউস।মি. ফ্যাবিউস জানিয়েছেন, অপহরণকারীরা ইসলামিক ষ্টেট জঙ্গিদের সাথে সম্পৃক্ত কোন সংগঠনের সদস্য।অপহরণকারীরা ইরাকে ইসলামিক ষ্টেট জঙ্গিদের ওপর ফ্রান্সের হামলা বন্ধের যে দাবী জানিয়েছে, মি. ফ্যাবিউস তা প্রত্যাখান করেছেন।আর্ভে গ্যুরদালকে রোববার আলজেরিয়ার অস্থিতিশীল উত্তর-পূর্বাঞ্চলীয় প্রদেশ কাবিলির টিজি ঔজো থেকে অপহরণ করা হয়।আলজেরিয়ার স্বরাষ্ট্র মন্ত্রণালয় জানিয়েছে, মি. গ্যুরদালের বয়স পঞ্চান্ন বছর এবং তিনি পর্বতারোহীদের গাইড হিসেবে কাজ করতেন।মি. ফ্যাবিউস জানিয়েছেন, অপহরণকারীদের পাঠানো এক ভিডিও বার্তার মাধ্যমে তারা নিশ্চিত হয়েছেন অপহৃত ব্যাক্তি মি. গ্যুরদাল।ভিডিওতে দেখা গেছে, মি. গ্যুরদাল কয়েকজন অস্ত্রধারীর দেয়া একটি বিবৃতি পাঠ করছেন।মি. ফ্যাবিউস বলেছেন যে ভিডিও বার্তায় অপহরণকারীদের দেয়া হুমকির মাধ্যমে আরো একবার বোঝা যায় যে, এই জঙ্গিরা কত বিপজ্জনক এবং নিষ্ঠুর।'এতে বোঝা যায় তাদের ও তাদের সমর্থকদের বিরুদ্ধে অভিযান চালানো কতটা যৌক্তিক।'ভিডিও বার্তায় ফ্রান্সের প্রেসিডেন্ট ফ্রাসোয়া ও্যঁলাদকে ইসলামিক ষ্টেট বা আইএস জঙ্গিদের ওপর হামলা না চালানোর আহ্বান জানায় অপহরণকারীরা।তবে, জঙ্গিদের ঐ আহ্বান নাকচ করে দিয়েছেন মি. ফ্যাবিউস।ইরাকের আইএস জঙ্গিদের দমনে তাদের ওপর বিমান হামলা চালিয়েছে যুক্তরাষ্ট্র ও ফ্রান্স।আইএস জঙ্গিরা গত কয়েক সপ্তাহে একজন ব্রিটিশ ও দুজন মার্কিন নাগরিককে হত্যা করেছে, এবং বিমান হামলা বন্ধ না হলে আরো নাগরিককে হত্যা করা হবে বলেও হুমকি দিয়েছে।</body>
</article>
