<article>
  <headline>বঙ্গোপসাগরে জলদস্যুদের হামলায় ৮ জেলে গুলিবিদ্ধ</headline>
  <url>https://www.bbc.com/bengali/news/2015/02/150216_sr_bd_trawler_attack</url>
  <published_at>১৬ ফেব্রুয়ারি ২০১৫</published_at>
  <category>অপহরণ</category>
  <body> বঙ্গোপসাগরের সোনারচর এলাকায় রোববার রাত বারোটার দিকে এ হামলা চালানো হয়েছে।এতে আটজন জেলে গুলিবিদ্ধ হয়েছেন এবং তাদের মধ্যে দুজনের অবস্থা গুরুতর বলে জানা গেছে।আহত জেলেরা সবাই বরগুনা এবং পাথরঘাটা এলাকার বাসিন্দা বলে জানিয়েছেন তাদের সাথে থাকা অন্যান্য জেলেরা।আহতদের মধ্যে পাথরঘাটা এলাকার ব্যবসায়ি আলম মোল্লার ট্রলারের কয়েকজন জেলে রয়েছেন।প্রত্যক্ষদর্শীরা অন্যান্য জেলেরা জানান, সশস্ত্র ডাকাতদল গভীর সাগরে বেশ কয়েকটি ট্রলারে হামলা চালায় এবং লুটপাট করে।স্থানীয় ট্রলার মালিক সমিতির সভাপতি গোলাম মোস্তফা চৌধুরী অভিযোগ করেন, জেলেদের নৌকা থেকে বেশ কয়েকজনকে অপহরণ করা হয়েছে।তিনি জানান, সুন্দরবন কেন্দ্রিক বেশ কয়েকটি সশস্ত্র দল প্রায়ই গভীর সাগরে মাছধরার ট্রলারে এ ধরনের হামলা চালিয়ে আসছে।হামলার খবরটি নিশ্চিত করেছেন বরগুনা জেলার পুলিশ সুপারিন্টেনডেন্ট সাইফুল ইসলাম।আহতদের পাথরঘাটা উপজেলা স্বাস্থ্য কমপ্লেক্সে চিকিৎসার জন্য নেয়া হয়েছে।</body>
</article>
