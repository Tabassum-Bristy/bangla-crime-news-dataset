<article>
  <headline>গাজার স্কুলে হামলা ঘোরতর অনৈতিক তৎপরতা: বান</headline>
  <url>https://www.bbc.com/bengali/news/2014/08/140803_wr_gaza_israel_un_missile_attack</url>
  <published_at>৩ অগাস্ট ২০১৪</published_at>
  <category>অপহরণ</category>
  <body>জাতিসংঘের মহাসচিব বান কি মুন গাজায় একটি স্কুলের কাছে মিসাইল হামলাকে ঘোরতর অনৈতিক ও অপরাধমূলক তৎপরতা হিসেবে বর্ণনা করেছেন।ফিলিস্তিনি প্রত্যক্ষদর্শীরা বলেছেন, দক্ষিণাঞ্চলীয় রাফা শহরে ইসরায়লি বিমান হামলার কারণে রোববার সকালে ওই বিস্ফোরণ ঘটে।জাতিসংঘ পরিচালিত স্কুলটিতে হাজার হাজার বেসামরিক ব্যক্তি আশ্রয় নিয়েছিলেন।ওই মিসাইল হামলায় কমপক্ষে ১০ জনের মৃত্যু ঘটে।ইসরায়েলি সেনাবাহিনীর একজন মুখপাত্র বলেছেন যে তারা ঘটনাটি তদন্ত করে দেখছেন।এদিকে, ইসরায়েলের নিহত সেনা হাদার গোল্ডিনের আন্তেস্টিক্রিয়া অনুষ্ঠিত হচ্ছে।ইসরায়েলের পক্ষ থেকে এর আগে অভিযোগ করা হয় যে তাকে হামাস অপহরণ করেছিল. তবে এখন জানা গেছে ওই সেনা যুদ্ধে নিহত হয়েছেন। গাজায় স্বাস্থ্য কর্মকর্তারা জানিয়েছেন, শুধুমাত্র আজকের সহিংসতায় কমপক্ষে ত্রিশ জন নিহত হয়েছেন।সব মিলিয়ে নিহত ফিলিস্তিনির সংখ্যা সতেরশো’র বেশী বলে কর্মকর্তারা জানিয়েছেন। অন্যদিকে, একটি যুদ্ধবিরতিতে উপনীত হওয়ার লক্ষ্যে কায়রোতে যে আলোচনার আয়োজন করা হয়েছে, তাতে যোগ দিতে ফিলিস্তিনিদের একটি প্রতিনিধিদল সেখানে গেছে।তবে ইসরায়েল বলেছে যে তারা কোন প্রতিনিধি পাঠাবে না।ওই আলোচনায় মার্কিন সহকারী পররাষ্ট্রমন্ত্রী উইলিয়াম বার্নসের যোগ দেয়ার কথা ছিল। কিন্তু তিনি আর কায়রো যাচ্ছেন না বলে জানানো হয়েছে।মধ্যপ্রাচ্য বিষয়ক বিশেষ দূত টনি ব্লেয়ারও কায়রোতে যাবেন না।কায়রোতে বিবিসির একজন সংবাদাতা বলছেন, ওই আলোচনা থেকে অর্থপূর্ণ কিছু অর্জন করা যাবে না বলেই সন্দেহ করা হচ্ছে।</body>
</article>
