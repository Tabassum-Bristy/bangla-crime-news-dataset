<article>
  <headline>খোজ মিলেছে চট্টগ্রামে অপহৃত স্বর্ণ ব্যবসায়ীর </headline>
  <url>https://www.bbc.com/bengali/news/2014/02/140217_sp_ctg_abducted_businessman</url>
  <published_at>১৭ ফেব্রুয়ারি ২০১৪</published_at>
  <category>অপহরণ</category>
  <body>বাংলাদেশের বন্দর নগরী চট্টগ্রামের একজন স্বর্ণ ব্যবসায়ী মৃদুল চৌধুরী অপহৃত হবার ছয়দিন পর আজ কুমিল্লার একটি এলাকা থেকে উদ্ধার হয়েছেন।আইনশৃঙ্খলা বাহিনীর সদস্য পরিচয়ে তাকে অপহরণ করা হয়েছিল বলে পরিবারের তরফ থেকে মামলা করা হয়েছে।বাংলাদেশের বন্দর নগরী চট্টগ্রামের একজন স্বর্ণ ব্যবসায়ী মৃদুল চৌধুরী অপহৃত হবার ছয়দিন পর আজ কুমিল্লার একটি এলাকা থেকে উদ্ধার হয়েছেন।মি: চৌধুরীকে যখন অপহরণ করা হয় তখন তার পরিবারের পক্ষ থেকে গণমাধ্যমে অভিযোগ তোলা হয় যে র‍্যাব-এর একজন কর্মকর্তার সাথে দ্বন্দ্বের কারণে এই ঘটনা ঘটে থাকতে পারে।আইনশৃঙ্খলা বাহিনীর সদস্য পরিচয়ে তাকে অপহরণ করা হয়েছিল বলে পরিবারের তরফ থেকে মামলাও করা হয়েছে।বাংলাদেশের মানবাধিকার কর্মীরা বলছেন আইনশৃঙ্খলা বাহিনীর সদস্যদের বিরুদ্ধে এ ধরনের অভিযোগ সাধারণ মানুষকে উদ্বিগ্ন করে তোলে।যদিও র‍্যাব বরাবরই এ ধরনের অভিযোগ অস্বীকার করে আসছে।অপহরণের পর মৃদুল চৌধুরীকে আবার ফিরে পাবার আশা ছেড়েই দিয়েছিল তার পরিবার।কিন্তু আজ তাকে কুমিল্লায় পাওয়া গেছে। স্থানীয় পুলিশ যখন তাকে উদ্ধার করে তখন মি: চৌধুরীর দেহে নির্যাতনে চিহ্ন দেখা গেছে বলে সাংবাদিকরা বলছেন।উদ্ধারের পর মি: চৌধুরী বলেননি কারা তাকে অপহরণ করেছিল। একটি পত্রিকাকে তিনি শুধু এতটুকুই বলেছেন যে বেঁচে থাকার আশা তিনি করেননি।যদিও মি: চৌধুরীর অপহরণের পর তার পরিবার গণমাধ্যমে অভিযোগ করেছিল যে র‍্যাবের মেজর পদমর্যাদার একজন কর্মকর্তা এই অপহরণের সাথে জড়িত থাকতে পারে।কিন্তু আজ উদ্ধারের পর পরিবার কিছু বলছেনা।চট্টগ্রামের স্বর্ণ ব্যবসায়ীরাও এই অপহরণের প্রতিবাদে আগামীকাল সেখানে ধর্মঘটের ডাক দিলেও আজ মি: চৌধুরীকে উদ্ধারের পর তারা সেই কর্মসূচী প্রত্যাহার করে নেন।চট্টগ্রামের স্বর্ণ ব্যবসায়ী মৃণাল কান্তি ধর বলেন অপহরণের ঘটনা গণমাধ্যমে ফলাও করে প্রকাশ হবার কারণেই মৃদুল চৌধুরীকে অক্ষত অবস্থায় পাওয়া গেছে বলে তার ধারনা।তবে র‍্যাবের কর্মকর্তার বিরুদ্ধে যে অভিযোগ উঠেছে সে বিষয়ে কিছু বলেননি মৃণাল কান্তি ধর।তিনি বলেন, “ কে অপহরণ করেছে সেটা আমাদের জানা নেই। যেই করুক না কেন, তাকে জীবিত পাওয়া গেছে এটাই বড় কথা। “পরিবারের অভিযোগ র‍্যাবের একজন কর্মকর্তা গত বছর মৃদুল চৌধুরীর কর্মচারীদের কাছ থেকে ঢাকায় ৮০ ভরি স্বর্ণ কেড়ে নেন।সেই স্বর্ণ ফেরত চাওয়া হলে র‍্যাবের কর্মকর্তা বলেন, পরীক্ষা-নিরীক্ষা করে সেই স্বর্ণ ফেরত দেয়া হবে।কিন্তু অনেকদিন পরও সেগুলো ফেরত পেয়ে উল্টো ভয়-ভীতি দেখানোর অভিযোগ আসে র‍্যাবের সেই কর্মকর্তার বিরুদ্ধে।এরপর সেই কর্মকর্তার বিরুদ্ধে আদালতে মামলা দায়ের করেন স্বর্ণ ব্যবসায়ী মৃদুল চৌধুরী। সে কারণেই অপহরণের ঘটনা ঘটতে পারে বলে পরিবার অভিযোগ করেছিল।মানবাধিকার আইনজীবী জেড আই খান পান্না বলেন আইনশৃঙ্খলা বাহিনীর সদস্যের বিরুদ্ধে এ ধরনের অভিযোগ সাধারণ মানুষের মধ্যে উদ্বেগের তৈরি করে।তিনি বলেন অভিযোগের সত্যতা প্রমাণিত হলে ঘটনার সাথে জড়িতদের কঠোর শাস্তি দিলে এ ধরনের প্রবণতা কমে আসবে।মি: পান্না বলেন , “ যদি দৃষ্টান্তমূলক শাস্তি না হয়, তাহলে এটি দিনে দিনে বেড়ে যাবে এবং যাচ্ছেও। অভিযোগ প্রমাণিত হলে যদি দৃষ্টান্তমূলক শাস্তি না হয়, তাহলে জনমনে আতংক তৈরি করবে।“মি: পান্না বলেন আইনশৃঙ্খলা বাহিনীর কেউ অপরাধে জড়ালে অধিকাংশ ক্ষেত্রে শাস্তি হিসেবে তাদের সাসপেন্ড করা হয়।তিনি বলেন সাসপেন্ড করা আর বিচার করা এক কথা নয়।অভিযোগ রয়েছে র‍্যাবের মাঠ পর্যায়ের কেউ ব্যক্তিগতভাবে অপরাধে জড়িয়ে পড়লে সাধারণ মানুষ অভিযোগ করতে ভয় পায়।অভিযোগ করলে আদৌ বিচার হবে কিনা নাকি উল্টো আরও হয়রানির শিকার হতে হবে সেটি নিয়ে ভীত থাকেন সাধারণ মানুষ।র‍্যাবের অতিরিক্ত মহাপরিচালক জিয়াউল আহসান বলেন এ বাহিনীর যে কোন সদস্যের বিরুদ্ধে অভিযোগ আসলে তদন্তের ক্ষেত্রে কোন ছাড় দেয়া হয় না।বছর খানেক আগে চট্টগ্রামে একটি দরবারে টাকা লুটের ঘটনার সাথে জড়িত থাকার কারণে র‍্যাবের একজন পদস্থ কর্মকর্তার শাস্তি দেয়া হয়েছে বলে জিয়াউল হাসান উল্লেখ করেন।স্বর্ণ ব্যবসায়ী অপহরণের ঘটনায় র‍্যাবের কারও নাম আসেনি বলেও দাবী করেন তিনি।কিন্তু সংবাদমাধ্যমে র‍্যাবের একজন মেজর পদমর্যাদার কর্মকর্তার নামে পরিবারের দিক থেকে অভিযোগ আসার বিষয়ে দৃষ্টি আকর্ষণ করা হলে জিয়াউল আহসান বলেন , “ কোন কর্মকর্তার নাম উল্লেখ করলেই তো আর হবে না। একজন ব্যক্তির পক্ষে কাউকে অপহরণ করা সম্ভব? “র‍্যাবের অতিরিক্ত মহাপরিচালক বলেন সার্বিকভাবে এই বাহিনীর শৃঙ্খলা নিয়ে কারও মনে কোন সন্দেহ থাকা উচিত নয়।</body>
</article>
