<article>
  <headline>বান্দরবানে দুইজন পর্যটকসহ ৩ জন নিখোঁজ</headline>
  <url>https://www.bbc.com/bengali/news/2015/10/151005_bd_tourist_missing_in_bandarban</url>
  <published_at>৫ অক্টোবর ২০১৫</published_at>
  <category>অপহরণ</category>
  <body>বান্দরবানের পুলিশ সুপার মিজানুর রহমান বিবিসিকে জানিয়েছেন ঢাকা থেকে বান্দরবানে বেড়াতে যাওয়া দুইজন পর্যটক ও তাদের সঙ্গে থাকা স্থানীয় একজন গাইডকে খুঁজে পাওয়া যাচ্ছেনা বলে তারা খবর পেয়েছেন।নিখোঁজদের খুঁজতে অভিযান চালাচ্ছে আইনশৃঙ্খলা বাহিনী।তবে স্থানীয় সাংবাদিক মনিরুল ইসলাম জানিয়েছেন, মুন্না ও জুবায়ের নামে দুজন পর্যটক ও স্থানীয় বাসিন্দা মানসাই ম্রোকে একদল অস্ত্রধারী ধরে নিয়ে গেছে বলে জেনেছেন তারা।মি: ইসলাম জানান, স্থানীয় বাসিন্দারা জানিয়েছেন সশস্ত্র অপহরণকারী দলের পোশাক দেখে মনে হয়েছে তারা মিয়ানমারের বিচ্ছিন্নতাবাদী সংগঠন আরাকান আর্মির সদস্য।মনিরুল ইসলাম জানাচ্ছেন, পর্যটক দু'জন গত ২৮শে সেপ্টেম্বর থেকে বান্দরবানে ছিলেন।গত ৩রা অক্টোবর শনিবার রুমা উপজেলার শেষ সীমায় বিলাইছড়ির নতুনপুকুর এলাকায় ছিলেন তারা, সঙ্গে ছিলেন স্থানীয় বাসিন্দা মানসাই ম্রো।মনিরুল ইসলাম জানাচ্ছেন, ওই জায়গা থেকেই অস্ত্রধারীরা তাদের অপহরণ করে নিয়ে যায় বলে জানিয়েছে স্থানীয়রা এবং তারা মনে করছেন এই তিনজনকে অপহরণ করে সশস্ত্র দলটি ভারত সীমান্ত দিয়ে পার হয়ে গেছে।এরপর থেকে আর কোনও খোঁজ পাওয়া যাচ্ছেনা ওই তিনজনের।স্থানীয়ভাবে মনে করা হচ্ছে গত আগস্ট মাসে বিচ্ছিন্নতাবাদী সংগঠন আরাকান আর্মির বিরুদ্ধে বাংলাদেশ সেনাবাহিনীসহ আইনশৃঙ্খলা বাহিনী অভিযান চালিয়েছিল বলে এর প্রতিশোধ নিতে ওই সংগঠনটি এমন করেছে।ঘটনাটি ৩রা অক্টোবর ঘটলেও গত দুইদিনে তিনজনকে খুঁজে পাওয়া যাচ্ছেনা বলে বিলাইছড়ি উপজেলার বরথলি ইউনিয়ন পরিষদের চেয়ারম্যান পুলিশকে ঘটনা সম্পর্কে জানিয়েছেন।</body>
</article>
