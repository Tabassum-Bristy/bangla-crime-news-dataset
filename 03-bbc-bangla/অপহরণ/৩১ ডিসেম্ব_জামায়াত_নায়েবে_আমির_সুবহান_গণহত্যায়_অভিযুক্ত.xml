<article>
  <headline>জামায়াত নায়েবে আমির সুবহান গণহত্যায় অভিযুক্ত</headline>
  <url>https://www.bbc.com/bengali/news/2013/12/131231_sa_subhan_tribunal</url>
  <published_at>৩১ ডিসেম্বর ২০১৩</published_at>
  <category>অপহরণ</category>
  <body>বাংলাদেশে স্বাধীনতা যুদ্ধের সময় মানবতা-বিরোধী অপরাধের বিচারে গঠিত ট্রাইব্যুনাল জামায়াতে ইসলামীর নায়েবে আমির আবদুস সুবহানকে হত্যা, লুণ্ঠন, অপহরণ, অগ্নিসংযোগ সহ নয়টি অভিযোগে অভিযুক্ত করেছে।এর মধ্য দিয়ে তাঁর বিরুদ্ধে বিচার শুরু হচ্ছে বলে সংশ্লিষ্ট আইনজীবীরা জানিয়েছেন।মানবতাবিরোধী অপরাধের অভিযোগে জামায়াত নেতা আব্দুল কাদের মোল্লার ফাঁসি কার্যকর করার সপ্তাহ তিনেকের মধ্যে দলটির আরেক শীর্ষ নেতার বিরুদ্ধে বিচার শুরুর এই সিদ্ধান্ত এল।আন্তর্জাতিক অপরাধ ট্রাইব্যুনাল-১ এ আড়াই মাসেরও বেশি সময় শুনানির পরে এখন মি: সুবহানের বিরুদ্ধে অভিযোগ গঠন করা হয়েছে।রাষ্ট্রপক্ষের আইনজীবী সুলতান মাহমুদ শিমন জানিয়েছেন, আব্দুস সোবহানের বিরুদ্ধে অভিযোগগুলো আনা হয়েছে মূলত পাবনা জেলায় সংঘটিত ঘটনা নিয়ে।“পাবনা সদর, ঈশ্বরদী এবং সুজানগর, এই তিনটি থানায় মুক্তিযুদ্ধের সময় হত্যা, গণহত্যাসহ যে সব অপরাধ সংঘঠিত হয়েছে, সে বিষয়গুলোই অভিযোগ হিসেবে এসেছে মি: সুবহানের বিরুদ্ধে।”জামায়াতের শীর্ষ পর্যায়ের ঐ নেতা আবদুস সুবহানকে আটক করা হয়েছিল ২০১২ সালের সেপ্টেম্বর মাসে।এক বছর তদন্তের পর তাঁর বিরুদ্ধে অভিযোগ আদালতে পেশ করা হয়েছে।আদালতে মি সুবহান নিজেকে নির্দোষ দাবি করেন।তাঁর পক্ষের অন্যতম আইনজীবী তাজুল ইসলাম বলেছেন, “মতিউর রহমান নিজামীর বিরুদ্ধে যে অভিযোগ আনা হয়েছিল, আবদুস সুবহানকেও একই অভিযোগে অভিযুক্ত করা হয়েছে। এগুলো রাজনৈতিক উদ্দেশ্য প্রণোদিত বলে আমরা মনে করি।এই বক্তব্যই আমরা আদালতে তুলে ধরেছি।”আদালত ২৮ শে জানুয়ারি মামলায় পরবর্তী দিন ঠিক করেছে। সেদিন রাষ্ট্রপক্ষের সূচনা বক্তব্য এবং সাক্ষ্যগ্রহণ শুরু হওয়ার কথা রয়েছে।রাষ্ট্রপক্ষের আইনজীবী সুলতান মাহমুদ লিমন জানান আবদুস সোবহানের বিরুদ্ধে যে অভিযোগ গঠন করা হয়েছে, তাতে এর পটভূমির বিস্তারিত তুলে ধরেছেন।তিনি বলেন, ৭১ এ আবদুল সুবহান পাবনা জেলা জামায়াতের আমীর ছিলেন। এছাড়া তিনি প্রথমে শান্তি কমিটির সম্পাদক এবং পরে ভাইস চেয়ারম্যান হয়েছিলেন।"পরে দেখা গেছে, পাকিস্তান সরকার জাতীয় পরিষদের কিছু আসন শূন্য ঘোষণা করেছিল, সে সব আসনে মুক্তিযুদ্ধের বিরোধীদের বিনা প্রতিদ্বন্দ্বিতায় নির্বাচিত করা হয়েছিল। সেই প্রক্রিয়ায় আবদুস সুবহানও জাতীয় পরিষদের সদস্য হয়েছিলেন। নভেম্বরে তিনি গোলাম আযমের সাথে পাকিস্তান গিয়েছিলেন এবং ৭৫ এর পরে দেশে ফিরেছেন।”মানবতাবিরোধী অপরাধের একই অভিযোগে জামায়াতের আরও তিনজন নেতার বিরুদ্ধে বিচার প্রক্রিয়া শেষ পর্যায়ে এসেছে।এছাড়া দলটির আমীর মতিউর রহমান নিজামীর মামলা ট্রাইব্যুনালে রায়ের অপেক্ষায় রয়েছে প্রায় এক মাস ধরে।এ পর্যন্ত বিএনপির দু’জন এবং জামায়াতের বর্তমান ও সাবেক মিলিয়ে নয় জনের সাজা হয়েছে ট্রাইব্যুনাল থেকে।</body>
</article>
