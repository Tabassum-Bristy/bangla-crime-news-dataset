<article>
  <headline>জামায়াত নেতা মীর কাশিম আলীর ফাঁসির রায় </headline>
  <url>https://www.bbc.com/bengali/news/2014/11/141102_sp_mi_qashim_verdict</url>
  <published_at>২ নভেম্বর ২০১৪</published_at>
  <category>অপহরণ</category>
  <body>বাংলাদেশের স্বাধীনতাযুদ্ধে মানবতাবিরোধী অপরাধের দায়ে জামায়াতে ইসলামীর আরেক কেন্দ্রীয় নেতা মীর কাশেম আলীর মৃত্যুদন্ড হয়েছে।১৯৭১ সালে চট্টগ্রামে অপহরণ করে হত্যার দু'টি অভিযোগে আন্তর্জাতিক অপরাধ ট্রাইবুনাল তাকে এই মৃত্যুদন্ড দিয়েছে।তার বিরুদ্ধে আনা ১৪টি অভিযোগের ১০টি প্রমাণিত হয়েছে।জামায়াতের আমীর মতিউর রহমান নিজামীর মৃত্যুদন্ডের রায়ের তিনদিন পর দলটির আরেক নেতার বিরুদ্ধে এই রায় এলো।মি. নিজামীর রায়ের প্রতিবাদে জামায়াত রোববার হরতাল পালন করছে।মীর কাশেম আলীর রায়ের প্রতিবাদেও বৃহস্পতিবার দেশব্যাপী হরতাল ডেকেছে এই দল।জামায়াতের কেন্দ্রীয় নেতা মীর কাশেম আলীর বিরুদ্ধে আনা ১৪টি অভিযোগই বন্দরনগরী চট্টগ্রামে নির্যাতন কেন্দ্রকে ঘিরে।কিশোর মুক্তিযোদ্ধা জসিমসহ ছয়জনকে অপহরণের পর নির্যাতন কেন্দ্রে আটকিয়ে রেখে হত্যা করে তাদের মৃতদেহ নদীতে ফেলে দেয়া হয়েছে।এই অভিযোগে তিন জন বিচারকের সমন্বয়ে আদালত সর্বসম্মতিক্রমে মৃত্যুদন্ড দেয়।ঐ নির্যাতন কেন্দ্রেই রঞ্জিত দাস এবং টুন্টু সেন নামের দু’জনকে ধরে নিয়ে হত্যার অভিযোগ ছিল।এই অভিযোগে দু’জন বিচারকের অর্থ্যাৎ সংখ্যাগরিষ্ঠের মতে ভিত্তিতে মীর কাশেম আলীকে মৃত্যুদন্ড দেয়া হয়েছে।এছাড়া অপহরণের পর আটক রেখে নির্যাতনের আরও আটটি অভিযোগে আদালত বিভিন্ন মেয়াদে মোট ৭২ বছরের কারাদন্ডও দিয়েছে। ১৪টি অভিযোগের মধ্যে চারটি অভিযোগ প্রমাণ হয়নি।রাষ্ট্রপক্ষের অন্যতম একজন আইনজীবী জিয়াদ আল মালুম এই রায়ে সন্তোষ প্রকাশ করেছেন।মীর কাশেম আলী গ্রেফতার রয়েছেন ২০১২ সালের জুন মাস থেকে।পরের বছর ২০১৩ সালের সেপ্টেম্বরে তার বিরুদ্ধে বিচার কার্যক্রম শুরু হয়েছিল।এ নিয়ে ১১টি মামলার হলো মানবতাবিরোধী অপরাধের বিচারের দু’টি ট্রাইবুনাল থেকে।সর্বশেষ মীর কাশেম আলীর রায় ঘোষণার সময়ও গোটা সুপ্রিমকোট এলাকা ঘিরে কয়েকস্তরের নিরাপত্তা ব্যবস্থা নেয়া হয়েছিল।</body>
</article>
