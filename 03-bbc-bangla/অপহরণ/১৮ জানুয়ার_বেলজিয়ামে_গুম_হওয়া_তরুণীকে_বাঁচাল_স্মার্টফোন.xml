<article>
  <headline>বেলজিয়ামে 'গুম' হওয়া তরুণীকে বাঁচাল স্মার্টফোন</headline>
  <url>https://www.bbc.com/bengali/news-42719522</url>
  <published_at>১৮ জানুয়ারি ২০১৮</published_at>
  <category>অপহরণ</category>
  <body>ইউরোপে উনিশ বছরের এক তরুণী জানিয়েছে, বেলজিয়ামে অপহৃত হওয়ার পর নিজের স্মার্টফোনে লোকেশন খুঁজে বের করতে পারার ফলেই সে শেষ পর্যন্ত উদ্ধার পেয়েছে।ওই ছাত্রী বলছে, রাজধানী ব্রাসেলসে একটি নাইটক্লাবের সামনে পাঁচজন ব্যক্তি মিলে তাকে অপহরণ করে। তারপর তিনদিন ধরে তাকে নিকটবর্তী শারলেরোয় শহরের একটি ফ্ল্যাটে তালাবন্দী করে আটকে রাখা হয়। অপহৃত তরুণী কোনওক্রমে নিজের মোবাইল ফোনটি অবশ্য নিজের কাছেই রাখতে সক্ষম হয়েছিলেন। ওই স্মার্টফোনে গুগল ম্যাপের সাহায্যে তিনি নিজের লোকেশন শনাক্ত করে ফেলতে পারেন। তিনি দেখতে পান, ব্রাসেলস থেকে ৫০ কিলোমিটার (৩০ মাইল) দূরের শারলেরোয় শহরের একটি ঠিকানায় তাকে আটকে রাখা হয়েছে। ওই তরুণী তারপর সেই ঠিকানাটি নিজের ভাইয়ের কাছে পাঠিয়ে দেন, আর তার ভাই কর্তৃপক্ষকে বোনের অপহরণের ব্যাপারে অ্যালার্ট করেন।পুলিশ এরপর সোমবার রাতে ওই ফ্ল্যাটে হানা দিয়ে ওই তরুণীকে উদ্ধার করে। ফ্ল্যাটটি থেকে দুজন সন্দেহভাজন অপহরণকারীকে গ্রেপ্তারও করে পুলিশ।আটক হওয়া ওই দুই ব্যক্তির বিরুদ্ধে বেলজিয়ামের পুলিশ অপহরণ ও ধর্ষণের অভিযোগ এনেছে। অভিযুক্ত বাকি তিনজন অপহরণকারীর খোঁজে তল্লাসি চলছে।আটক ব্যক্তিরা অবশ্য তাদের বিরুদ্ধে যাবতীয় অভিযোগ অস্বীকার করেছে। তারা বলছে, ওই তরুণীর সঙ্গে তাদের দলের একজনের সম্পর্ক ছিল এবং সে স্বেচ্ছাতেই তাদের সঙ্গে ওই ফ্ল্যাটে এসেছিল।      আমাদের পেজে আরও পড়ুন:বাংলাদেশ ও মিয়ানমারের মধ্যে রোহিঙ্গা প্রত্যাবাসনের চুক্তির বিষয়ে চারটি গভীর সংশয়দু বছরে চট্টগ্রামের জন্য কী করতে পেরেছেন মেয়র আ. জ. ম. নাছির?</body>
</article>
