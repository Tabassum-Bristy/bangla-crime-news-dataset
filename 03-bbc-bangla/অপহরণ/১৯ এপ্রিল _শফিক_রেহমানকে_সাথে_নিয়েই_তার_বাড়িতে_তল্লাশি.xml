<article>
  <headline>শফিক রেহমানকে সাথে নিয়েই তার বাড়িতে তল্লাশি</headline>
  <url>https://www.bbc.com/bengali/news/2016/04/160419_bangladesh_shafiqrehman_probe_follow</url>
  <published_at>১৯ এপ্রিল ২০১৬</published_at>
  <category>অপহরণ</category>
  <body>বাংলাদেশের প্রধানমন্ত্রীর ছেলে সজীব ওয়াজেদকে হত্যার ষড়যন্ত্রে জড়িত থাকার অভিযোগে আটক সাংবাদিক শফিক রেহমানকে সাথে নিয়েই গোয়েন্দা পুলিশ আলামতের জন্য তার বাড়িতে তল্লাশি চালিয়েছে।ঢাকার গোয়েন্দা পুলিশের উপ কমিশনার মাশরুকুর রহমান খালেদ বিবিসিকে বলেছেন মঙ্গলবার দুপুরের দিকে ইস্কাটন এলাকায় বাড়িতে তল্লাশির সময় তারা কিছু কাগজপত্র এবং মি রহমানের দুটো পাসপোর্ট জব্দ করেন। দুটো পাসপোর্টের একটি বাংলাদেশি, অন্যটি ব্রিটিশ।তবে এই তল্লাশি সম্পর্কে মি রহমানের পরিবারের পক্ষ থেকে কিছু জানা সম্ভব হয়নি।প্রধানমন্ত্রী শেখ হাসিনার ছেলে সজীব ওয়াজেদকে অপহরণ ও হত্যা পরিকল্পনা মামলায় বিরোধী বিএনপির সাথে ঘনিষ্ঠ এই সাংবাদিককে শনিবার গ্রেপ্তার করা হয়।উপ কমিশনার মাশরুকুর রহমান জানিয়েছেন, সজীব ওয়াজেদকে হত্যার ষড়যন্ত্রের মামলার তদন্তে গোয়েন্দা পুলিশের তিন সদস্যের একটি দল যুক্তরাষ্ট্রে যাওয়ার প্রস্তুতি নিচ্ছে।তিনি বলেন, স্বরাষ্ট্র মন্ত্রণালয়ের অনুমতি পেলেই তারা রওয়ানা হবে।</body>
</article>
