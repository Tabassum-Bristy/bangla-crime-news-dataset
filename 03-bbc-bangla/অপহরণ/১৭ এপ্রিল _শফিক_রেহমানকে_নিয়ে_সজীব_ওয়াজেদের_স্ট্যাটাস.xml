<article>
  <headline>শফিক রেহমানকে নিয়ে সজীব ওয়াজেদের স্ট্যাটাস</headline>
  <url>https://www.bbc.com/bengali/news/2016/04/160417_bangladesh_sajeeb_wazed_facebook_status</url>
  <published_at>১৭ এপ্রিল ২০১৬</published_at>
  <category>অপহরণ</category>
  <body>বাংলাদেশে সুপরিচিত সাংবাদিক শফিক রেহমানকে পুলিশ গ্রেপ্তার করার পর দেশটির প্রধানমন্ত্রী শেখ হাসিনার ছেলে সজীব ওয়াজেদ তার ফেসবুক পাতায় একটি দীর্ঘ স্ট্যাটাস দিয়েছেন, যেখানে তিনি লিখেছেন, মি. রেহমান অপহরণ ও হত্যার চেষ্টা যুক্ত থাকার মাধ্যমে সাংবাদিক থেকে পেশা বদলে অপরাধী হয়ে গিয়েছেন।ইংরেজি ও বাংলা দুই ভাষাতেই তিনি তার এই স্ট্যাটাসটি লিখেছেন যেখানে তিনি বলেছেন, “যখন আপনি অপহরণ ও হত্যার চেষ্টায় যুক্ত হবেন তখন আমার বিশ্বাস আপনি আপনার পেশার ধরণ পরিবর্তন করে সাংবাদিক থেকে অপরাধী হয়ে গিয়েছেন। বিএনপি এসব কাজের জন্য একটি মধ্যবর্তী পেশার কার্যধারা পরিচালনা করে”।স্ট্যাটাসের শুরুতে মি. ওয়াজেদ লেখেন, “কত হরহামেশা আপনি এমন কোন লোককে পাবেন যে আপনাকে হত্যার চেষ্টা করছে? আমার ক্ষেত্রে, আপাতদৃষ্টিতে আমার জানার বাইরেও এটা প্রায়শই হচ্ছে। আমি অপরাধী বা কোন খারাপ মানুষও নই যে এমনটা হবে। এটা শুধু এজন্য ঘটছে যে আমার মা বাংলাদেশের রাজনীতিতে আছেন এবং আমি সময়ে সময়ে তাঁকে সাহায্য করি”।“যুক্তরাষ্ট্রে আমাকে অপহরণ ও হত্যার ষড়যন্ত্রে জড়িত থাকার অভিযোগে সিনিয়র সাংবাদিক ও বিএনপি নেতা শফিক রেহমানকে আজ আমাদের সরকার গ্রেফতার করেছে। একজন যুক্তরাষ্ট্র বিএনপি নেতার ছেলে, একজন সাবেক এফবিআই এজেন্ট এবং এই দু'জনের অন্য একজন আমেরিকান বন্ধু এরা সবাই এই ষড়যন্ত্রের কারণে সাজা ভোগ করছে”।সাংবাদিক শফিক রেহমানকে পুলিশ গ্রেপ্তার করে শনিবার সকালে।আর সজীব ওয়াজেদ তার এই স্ট্যাটাসটি লেখেন রাতে।ফেসবুকে এই স্ট্যাটাসটি প্রকাশ করার পর রবিবার সকাল পর্যন্ত প্রায় পৌনে ৫শ বার এটি শেয়ার হয়েছে।কমেন্ট অংশে বহু মানুষকে তার এই বক্তব্য নিয়ে বিতর্ক করতে দেখা গেছে।বাদুল গাজী নামে একজন কমেন্ট অংশে লিখেছেন, “বিএনপি ও জামাত এদেশে খুনের রাজনীতি শুরু করেছে, এখনও ওরা সেই একই ধারায় আছে। ওদের প্রতিরোধ করতে হবে”।শিমুল চৌধুরী নামে একজন লিখেছেন, “ ভালবাসার গান যিনি গায় সব সময় সে কিনা অভিযুক্ত ... সত্য জানতে চাই। বিশ্বাস করতে কষ্ট হচ্ছে”।টিপু শিমুল নামে একজন তার কমেন্টে লিখেছেন, “প্রধানমন্ত্রী-পুত্র অপহরণের পরিকল্পনায় সন্দেহজনক ভাবে শফিক রেহমানের মত নাগরিককে রিমান্ডে নিচ্ছে পুলিশ! তাহলে কেন বাংলাদেশ ব্যাংকের টাকা চুরির ঘটনায় কেন কাউকে রিমান্ড নেওয়া হচ্ছে না? সন্দেহের উপর যদি কাউকে রিমান্ড চাইতে পারে পুলিশ তাহলে ঘটনা ঘটার পর কেন চোরদের পুলিশ রিমান্ড চাইতে পারে না”?এখানে উল্লেখ করা যেতে পারে, গতকাল সাংবাদিক শফিক রহমানকে গ্রেপ্তার করা হয় সজীব ওয়াজেদকে অপহরণ ও হত্যা পরিকল্পনা মামলায়।পরে তাকে জিজ্ঞাসাবাদের জন্য পাঁচদিনের রিমান্ড মঞ্জুর করে ঢাকা মুখ্য মহানগর হাকিম আদালত।</body>
</article>
