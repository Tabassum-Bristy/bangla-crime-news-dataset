<article>
  <headline>আইএসের সংখ্যালঘু হত্যাকে 'গণহত্যা বিবেচনা করা উচিত'</headline>
  <url>https://www.bbc.com/bengali/news/2015/12/151221_is_genocide_uk_letter</url>
  <published_at>২১ ডিসেম্বর ২০১৫</published_at>
  <category>অপহরণ</category>
  <body>তথাকথিত ইসলামিক স্টেটের দ্বারা সংখ্যালঘু সম্প্রদায়ের মানুষদের হত্যাকাণ্ডকে গণহত্যা হিসেবে স্বীকৃতি দেয়ার দাবী জানিয়ে ৬০ জনেরও বেশি ব্রিটিশ সংসদ সদস্য প্রধানমন্ত্রীর কাছে একটি চিঠি লিখেছেন।ডেভিড ক্যামেরনকে তার প্রভাব ব্যবহার করে জাতিসংঘের সাথে একটি সমঝোতায় পৌছানোর আহ্বান জানানো হয়েছে, যাতে আইএসের হত্যাকাণ্ডের ঘটনায় গণহত্যা শব্দটি ব্যবহার করা হয়।চিঠিতে বলা হচ্ছে, এটি করা হলে অপরাধীদের কাছে একটি বার্তা পৌছে যাবে যে তাদেরকে ধরা হবে, বিচার করা হবে এবং শাস্তি দেয়া হবে।আইএস নিয়মতান্ত্রিকভাবে ইরাক এবং সিরিয়ার খ্রিষ্টান এবং ইয়াজিদিসহ সংখ্যালঘু গোষ্ঠিগুলোকে হত্যা করছে বলে চিঠিতে উল্লেখ করা হয়।জাতিসংঘের একটি প্রতিবেদনে বলা হয়েছিল, ইয়াজিদিদের প্রতি আইএসের আচরণ ইরাকে তাদের সম্ভাব্য গণহত্যার একটি প্রমাণ।মানবাধিকার সংস্থাগুলোও এর আগে সতর্ক করে দিয়েছিল যে জিহাদী গোষ্ঠিটি ইরাকের বড় অংশ থেকে সংখ্যালঘু গোষ্ঠিগুলোকে নিশ্চিহ্ন করে দেয়ার চেষ্টা চালাচ্ছে।সংসদ সদস্য রড ফ্লেলো এবং ডেভিড এল্টনের লেখা চিঠিতে বলা হয়, আইএস যে গির্জার নেতাদের হত্যা করছে, খ্রিষ্টান সম্প্রদায়ের মানুষদের অপহরণ করছে এবং "খ্রিষ্টান মেয়েদের যৌনদাসীতে পরিণত করছে ও নিয়মতান্ত্রিকভাবে ধর্ষণ করছে' তার পরিষ্কার প্রমাণ রয়েছে।</body>
</article>
