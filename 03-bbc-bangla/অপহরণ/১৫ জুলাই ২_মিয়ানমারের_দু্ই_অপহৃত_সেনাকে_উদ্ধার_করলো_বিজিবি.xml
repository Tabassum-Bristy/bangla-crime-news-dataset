<article>
  <headline>মিয়ানমারের দু্ই অপহৃত সেনাকে উদ্ধার করলো বিজিবি</headline>
  <url>https://www.bbc.com/bengali/news/2015/07/150715_mh_bangladesh_burmese_soldiers</url>
  <published_at>১৫ জুলাই ২০১৫</published_at>
  <category>অপহরণ</category>
  <body> বাংলাদেশের সীমান্ত রক্ষী বাহিনী বিজিবি জানিয়েছে, মিয়ানমার থেকে অপহৃত সেদেশের দুই সেনা সদস্যকে বান্দরবানের সীমান্তবর্তী একটি এলাকা থেকে তারা উদ্ধার করেছে।এই দুই সেনা সদস্যকে মিয়ানমারের কাছে হস্তান্তরের জন্য সেদেশের কর্তৃপক্ষকে বিষয়টি জানানো হয়েছে। বর্ডার গার্ডস বাংলাদেশের মহাপরিচালক মেজর জেনারেল আজিজ আহমেদ বিবিসিকে এই খবর নিশ্চিত করেছেন।বিবিসির বার্মিজ সার্ভিস জানায়, মিয়ানমার সেনাবাহিনীর ডেপুটি সার্জেন্ট নাইং টুন এবং প্রাইভেট খিন য ল্যাটকে কিছুদিন আগে একটি আরাকানী মিলিশিয়া গ্রুপ অপহরণ করে। তাদের বাংলাদেশের সীমান্তের দিকে নিয়ে যাওয়া হয়েছে এমন খবর তাদের কাছে ছিল। বিষয়টি তারা বাংলাদেশের কর্তৃপক্ষকেও জানায়।বিজিবির মহাপরিচালক মেজর জেনারেল আজিজ আহমেদ জানান, গত ৫ই জুলাই থেকে বান্দরবানের বিভিন্ন সীমান্তবর্তী এলাকায় তারা বিশেষ অভিযান পরিচালনা করছিলেন। এরকম একটি অভিযানের সময়েই তারা মিয়ানমারের দুই সেনা সদস্যকে উদ্ধার করেন।তিনি বলেন, উদ্ধার অভিযানের সময় কোন ধরণের ‘এনকাউন্টার’ হয়নি। বিজিবিরি উপস্থিতি টের পেয়ে অপহরণকারীরা সম্ভবত তাদের ফেলে রেখে চলে যায়।তিনি আরও জানান, উদ্ধারকৃত দুই সেনা সদস্য কিছুটা অসুস্থ ছিলেন। এদের উদ্ধারের বিষয়টি মিয়ানমারের কর্তৃপক্ষকে জানানো হয়েছে। আজ বা আগামীকাল পতাকা বৈঠকের মাধ্যমে তাদের হস্তান্তরের প্রস্তাব পাঠিয়েছে বাংলাদেশ।</body>
</article>
