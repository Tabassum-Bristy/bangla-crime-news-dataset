<article>
  <headline>এক সপ্তাহ পর পাওয়া গেল নিখোঁজ জোহাকে</headline>
  <url>https://www.bbc.com/bengali/news/2016/03/160323_bangladesh_cyber_expert_missing_update</url>
  <published_at>২৩ মার্চ ২০১৬</published_at>
  <category>অপহরণ</category>
  <body>বাংলাদেশে নিখোঁজ সাইবার নিরাপত্তা বিশেষজ্ঞ তানভীর হাসান জোহাকে পাওয়া গেছে।তার চাচা মাহবুবুল আলম বিবিসি বাংলাকে জানিয়েছেন, গতরাত আনুমানিক একটা থেকে দুটার মধ্যে আইনশৃঙ্খলা রক্ষাকারী বাহিনীর সদস্যরা জোহাকে তাদের কলাবাগানের বাসায় পৌঁছে দেন।“সম্ভবত ডিবির লোক ছিল তারা। তারা বললেন, জোহাকে এয়ারপোর্ট এলাকায় উদভ্রান্তের মতো ঘুরতে দেখে তারা সনাক্ত করেন”, বলছিলেন মি. আলম।মি. আলম আরো বলেন, জোহাকে এ ব্যাপারে এখনো কিছু জিজ্ঞাসা করেন নি তারা।“তাকে আমরা বিশ্রামে রেখেছি। তার মানসিক স্থিতি সবার আগে প্রয়োজন”।বাংলাদেশ ব্যাংকের অর্থ চুরির ঘটনার পর ঢাকায় কয়েকটি টেলিভিশনে সাইবার নিরাপত্তা বিশেষজ্ঞ পরিচয় দিয়ে মতামত দেবার মাধ্যমে আলোচনায় উঠে এসেছিলেন জোহা।এরই এক পর্যায়ে জোহা নিখোঁজ হন।গত বুধবার মধ্যরাত থেকে সে নিখোঁজ আছে বলে তার পরিবারের তরফ থেকে অভিযোগ করা হয়েছিল।এর আগে জোহার চাচা মাহবুবুল আলম বিবিসিকে বলেছিলেন, বুধবার রাতে খিলক্ষেত এলাকা থেকে একদল ব্যক্তি মিস্টার জোহা এবং তার এক বন্ধুকে তুলে নেয়। পরে জোহার বন্ধুকে কিছুদূর গিয়ে ছেড়ে দিলেও জোহাকে অপহরণ করে নিয়ে যায় তারা।বিষয়টি নিয়ে জিডি করতে গেলেও ঢাকার তিনটি থানার পুলিশ সেই জিডি গ্রহণে রাজী হয়নি বলে জানিয়েছিলেন মি. আলম।</body>
</article>
