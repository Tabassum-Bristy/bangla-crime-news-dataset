<article>
  <headline>নারায়ণগঞ্জ হত্যাকান্ডের গণ শুনানি করবে তদন্ত কমিটি</headline>
  <url>https://www.bbc.com/bengali/news/2014/05/140510_mh_narayanganj_probe</url>
  <published_at>১০ মে ২০১৪</published_at>
  <category>অপহরণ</category>
  <body>নারায়ণগঞ্জের চাঞ্চল্যকর সাত খুনের ঘটনার গণ শুনানি করার সিদ্ধান্ত নিয়েছে সরকারের নিযুক্ত সাত সদস্যের তদন্ত কমিটি।কমিটির সদস্যরা শনিবার নিহতদের পরিবারের সদস্যদের সাক্ষ্য গ্রহণ শুরু করেছেন। নারায়ণগঞ্জের জেলা প্রশাসকের অফিসে সাক্ষ্য গ্রহণ প্রক্রিয়া চলছে।সেখানেই বাইরে নোটিশ টানিয়ে কমিটির তরফ থেকে গণ শুনানি করার কথা ঘোষণা করা হয়। আগামী ১২ ও ১৫ ই মে গণ শুনানি হবে। যে কেউ কমিটির সামনে এসে এ ঘটনার ব্যাপারে তথ্য দিতে পারবে।সরকারের জনপ্রশাসন মন্ত্রণালয়ের অতিরিক্ত সচিব সাজাহান আলী মোল্লা এই তদন্ত কমিটির নেতৃত্বে রয়েছেন।এই কমিটি মূলত সাত খুনের ঘটনায় সরকারের কোন বাহিনীর সম্পৃক্ততা আছে কিনা সেটাই তদন্ত করে দেখবে।উল্লেখ্য নারায়ণগজ্ঞে সাত জনকে অপহরণ এবং খুনের ঘটনায় সরকারের নিরাপত্তা বাহিনী র‍্যাবের সদস্যরা জড়িত বলে অভিযোগ উঠে নিহতদের পরিবারের পক্ষ থেকে।এই অভিযোগের পর ইতোমধ্যে র‍্যাবে কর্মরত সামরিক বাহিনীর তিন কর্মকর্তাকে অবসরে পাঠানো হয়েছে।এদিকে সরকারের দুর্যোগ ব্যবস্থাপনা মন্ত্রী মোফাজ্জল হোসেন চৌধুরি মায়া গতকাল এক বিবৃতিতে এই ঘটনার সঙ্গে তাঁর পরিবারের সদস্যদের জড়িয়ে যে খবর প্রকাশিত হয়েছে তার প্রতিবাদ জানিয়েছেন।তিনি বলেন, নারায়ণগঞ্জে সাত খুনের ঘটনায় অভিযুক্তদের সঙ্গে আমার পরিবারের কোনো সদস্যের কোনো যোগাযোগ বা ব্যবসায়িক লেনদেন ছিল না।</body>
</article>
