<article>
  <headline>সিরিয়ায় ৯০ জন খ্রীষ্টানকে অপহরণ করেছে আইএস</headline>
  <url>https://www.bbc.com/bengali/news/2015/02/150224_pg_is_syria_christians</url>
  <published_at>২৪ ফেব্রুয়ারি ২০১৫</published_at>
  <category>অপহরণ</category>
  <body>ইসলামিক স্টেট জঙ্গীরা সিরিয়ার উত্তর-পূর্বাঞ্চলে খ্রীষ্টান-অধ্যুষিত গ্রামগুলো থেকে কমপক্ষে ৯০ জন লোককে অপহরণ করেছে বলে খবর পাওয়া যাচ্ছে।লন্ডনভিত্তিক 'সিরিয়ান অবজারভেটরী ফর হিউম্যান রাইটস' নামে একটি মানবাধিকার সংস্থা বলছে, কুর্দি বাহিনীর হাত থেকে ওই গ্রামগুলো দখল করে নেয়ার পরই ওই ঘটনা ঘটে।সংস্থাটির সূত্রগুলো বলছে, অপহৃত লোকের সংখ্যা কমপক্ষে ৯০ জন।তেল-হামার শহরের কাছে অবস্থিত এই গ্রামগুলো হচ্ছে সিরিয়ার খ্রীষ্টান সংখ্যালঘুদের একটি প্রাচীন আবাসস্থল। ভোরবেলা একাধিক আক্রমণ চালিয়ে ইসলামিক স্টেট জঙ্গীরা ওই গ্রামগুলো থেকে লোকদের অপহরণ করে।এমন এক সময় এই অপহরণ ঘটলো যখন কুর্দি বাহিনী মার্কিন-নেতৃত্বাধীন  বিমান হামলার সহায়তা নিয়ে আইএস যোদ্ধাদের ওপর আক্রমণ চালাচ্ছে।</body>
</article>
