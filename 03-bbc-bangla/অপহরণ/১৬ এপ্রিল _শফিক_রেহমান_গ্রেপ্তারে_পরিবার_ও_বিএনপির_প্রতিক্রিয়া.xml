<article>
  <headline>শফিক রেহমান গ্রেপ্তারে পরিবার ও বিএনপির প্রতিক্রিয়া</headline>
  <url>https://www.bbc.com/bengali/news/2016/04/160416_shafik_rehman_bnp_reax</url>
  <published_at>১৬ এপ্রিল ২০১৬</published_at>
  <category>অপহরণ</category>
  <body>বাংলাদেশের প্রধানমন্ত্রী শেখ হাসিনার ছেলে সজীব ওয়াজেদকে অপহরণ ও হত্যা পরিকল্পনা মামলায় জিজ্ঞাসাবাদের জন্য সাংবাদিক শফিক রেহমানকে গ্রেপ্তারের ঘটনায় উদ্বেগ প্রকাশ করেছেন তাঁর স্ত্রী তালেয়া রেহমান।শফিক রেহমানের মুক্তির দাবি জানিয়ে গণমাধ্যমে বিবৃতি দিয়েছেন বিএনপির চেয়ারপারসন খালেদা জিয়া।আজ সকালে গোয়েন্দা পুলিশ মি. রেহমানকে তার বাসা থেকে গ্রেফতার করে।বিবিসি বাংলার ফারহানা পারভীনকে দেওয়া এক সাক্ষাৎকারে মিসেস রেহমান বলেছেন খুব ভোরে বৈশাখী টেলিভিশন থেকে তার স্বামী শফিক রেহমানের সাক্ষাৎকার নিতে সাংবাদিক পরিচয় দিয়ে তাদের ইস্কাটনের বাসার ভেতরে ঢোকেন গোয়েন্দা পুলিশের তিনজন সদস্য।তালেয়া রেহমান বলেন অত ভোরে বিনা অ্যাপয়েন্টমেন্টে সাক্ষাৎকার নেবার জন্য লোক এসেছে শুনে তার কিছুটা সন্দেহই হয়েছিল।''এত সকালে- এটা একটু অদ্ভুত লাগছে। আগে তো কিছু জানি না, রাতের বেলায়ও ও বলল না যে সকালে টেলিভিশনে ইন্টারভিউ আছে,'' বিবিসি বাংলাকে বলেন মিসেস রেহমান।তিনি বলেন ভোর ছয়টায় তারা এলেও অনেকক্ষণ তাদের দাঁড় করিয়ে রেখে সকাল সাতটার দিকে দারোয়ান বাড়ির কাজের লোকেদের খবর দেয়।তালেয়া রেহমান অভিযোগ করেন যে তার স্বামী যখন তাকে ধরে নিয়ে যাচ্ছে সেটা বলতে চেষ্টা করেছিলেন তখন তাকে ''বলপূর্বক টেনে নিয়ে গেছে''।তিনি বলেন পাঁচদিনের রিমান্ডে নেওয়ার মত শারীরিক সুস্থতা তার স্বামীর নেই, সেজন্য তিনি খুবই উদ্বিগ্ন।মিসেস রেহমান বলেন তার স্বামীকে যে অভিযোগে নিয়ে যাওয়া হয়েছে তা পুরোপুরি ''কল্পিত''। ''আমেরিকায় বসে ও প্রধানমন্ত্রীর ছেলেকে অপহরণ ও হত্যার পরিকল্পনা করেছে - এধরনের কিছু করার মানুষই ও না। এটা পুরো যে মৃত্যুদণ্ডবিরোধী বই লেখে - যে ভালবাসা দিবস প্রবর্তন করে বাংলাদেশে - তার পক্ষে এটা সম্ভবই না। এটা একদম কল্পিত- কাল্পনিক একটা ব্যাপার।''তিনি বলেন আমেরিকায় তারা শুধু বেড়াতে গিয়েছিলেন, এমনকী চার্জশিটেও তার নাম নেই বলে দাবি করেন মিসেস রেহমান।তিনি বলেন শফিক রেহমানের সঙ্গে আদালতে দেখা করতে গেলে তিনি তাকে বলেন বিএনপি চেয়ারপার্সন খালেদা জিয়া থেকে তাকে 'ডিট্যাচ' করার জন্য এই পদক্ষেপ নেওয়া হয়েছে বলে তিনি মনে করছেন।মিসেস রেহমান জানান তারা এখন আইনী প্রক্রিয়া শুরু করবেন।ঢাকা মহানগর পুলিশের গণমাধ্যম ও জনসংযোগ বিভাগের উপকমিশনার মারুফ হোসেন সরদার মি. রেহমানের গ্রেফতারের বিষয়টি নিশ্চিত করে বলেছেন ২০১৫ সালে প্রধানমন্ত্রী শেখ হাসিনার ছেলে সজীব ওয়াজেদকে অপহরণ ও হত্যার পরিকল্পনার অভিযোগে বাংলাদেশের পল্টন থানায় যে মামলা হয়েছিল তার তদন্তে মিঃ রেহমানের সংশ্লিষ্টতার প্রমাণ তারা পেয়েছেন।ওই ঘটনায় যুক্তরাষ্ট্রে দুইজন আমেরিকান নাগরিকসহ একজন বাংলাদেশির শাস্তি হয়েছিল। পরে সে ঘটনার প্রেক্ষিতে বাংলাদেশে পল্টন থানায় এই মামলা হয়।শফিক রেহমানকে একজন প্রথিতযশা সাংবাদিক উল্লেখ করে বিএনপির মহাসচিব মির্জা ফখরুল ইসলাম আলমগীর বিএনপি ঘনিষ্ঠ এই সাংবাদিকের গ্রেফতারে নিন্দা জানিয়েছেন এবং বলেছেন তার গ্রেফতারে দল উদ্বিগ্ন।তিনি তাকে পাঁচদিনের রিমান্ডে নেওয়াকে ''অমানবিক'' উল্লেখ করে বিবিসি বাংলাকে বলেন, ''বাংলাদেশে স্বাধীন চিন্তা এবং মুক্ত চিন্তার লোকজন কেউ কাজ করতে পারবেন বলে আর মনে হয় না।''তিনি দলের পক্ষে এই ঘটনার তীব্র নিন্দা জানিয়ে অবিলম্বে শফিক রেহমানের মুক্তির দাবি জানান।দলটির চেয়ারপারসন খালেদা জিয়া এক লিখিত বিবৃতিতে বলেছেন শফিক রেহমানের গ্রেফতার সরকারের চরম স্বেচ্ছাচারিতারই বহি:প্রকাশ।তবে সরকারের তথ্যমন্ত্রী হাসানুল হক ইনু বিবিসি বাংলাকে দেওয়া এক সাক্ষাৎকারে বলেছেন লেখালেখির জন্য নয়, সজীব ওয়াজেদকে অপহরণ ও হত্যা পরিকল্পনার মামলায় শফিক রেহমানের সংশ্লিষ্টতার প্রমাণ পাবার কারণেই তাকে জিজ্ঞাসাবাদের জন্য আদালতের কাছে কর্তৃপক্ষ রিমান্ডের আবেদন করেছিল। (

পুরো সাক্ষাৎকার শুনতে এখানে ক্লিক করুন।)তিনি বলেন এখন আদালতই বিচার করে দেখবে ওই চক্রান্তের সঙ্গে তার কোনো যোগাযোগ ছিল কীনা।শফিক রেহমান নানা সংবাদ মাধ্যমে কাজ করেছেন। তিনি ৭০ দশকে বিবিসির অনুষ্ঠানে অংশ নিতেন। ৮০-র দশকে সাপ্তাহিক যায় যায় দিনের সম্পাদক ছিলেন। এছাড়া বর্তমানে লাল গোলাপ নামে একটি টিভি অনুষ্ঠান করছেন নিয়মিত।</body>
</article>
