<article>
  <headline>সুন্দরবনে বন্দুকযুদ্ধে তিন বনদস্যু নিহত</headline>
  <url>https://www.bbc.com/bengali/news/2015/02/150226_sg_bd_pirates</url>
  <published_at>২৬ ফেব্রুয়ারি ২০১৫</published_at>
  <category>অপহরণ</category>
  <body>বাংলাদেশের দক্ষিনাঞ্চলীয় জেলা বাগেরহাটের শরণখোলার কাতলার খাল এলাকায় র‍্যাবের সঙ্গে বন্দুকযুদ্ধে তিন বনদস্যু নিহত হয়েছে। স্থানীয় মৎস্যজীবী ও ট্রলার মালিকেরা বলছেন, দস্যুদের হাতে সেখানকার ব্যবসায়ীরা জিম্মি হয়ে পড়েছেন।আইনশৃঙ্খলা বাহিনী বলছে মুক্তিপণ আর নিয়মিত চাঁদা প্রদান ঠেকাতে তারা নজরদারি এবং অভিযানের সংখ্যা বাড়িয়েছে।সংশ্লিষ্টরা বলছেন, গত কয়েক মাসে কেবল শরণখোলাতেই আইনশৃঙ্খলা বাহিনীর সঙ্গে কথিত বন্দুকযুদ্ধে মোট এগারোজন দস্যু নিহত হয়েছে। কিন্তু তারপরেও কেন থামছেনা এ ধরনের ঘটনা?পূর্ব সুন্দরবনের শরণখোলা রেঞ্জের কাতলারখাল এলাকায় সকালে র‍্যাবের সঙ্গে বন্দুকযুদ্ধে বনদস্যু সাগর-সৈকত বাহিনীর তিনজন নিহত হয়েছেন।র‍্যাব বলছে, আগে থেকে পাওয়া গোপন খবরের প্রেক্ষাপটে সকালে র‍্যাব কাতলার খালে অভিযান চালায়। সেসময় তাদের অবস্থান টের পেয়ে বনদস্যুরা গুলি চালালে র‍্যাবের পক্ষ থেকেও পাল্টা গুলি চালায়।এতে তিন বনদস্যু নিহত হয়, বলছেন অভিযানে নেতৃত্বদানকারী র‍্যাব আটের উপ-অধিনায়ক মেজর আদনান কবির।‘ঘটনাস্থলে পৌছলে জঙ্গলের ভেতর থেকে আমাদের বাহন লক্ষ্য করে গুলিবর্ষণ করে ডাকাত দল। পরে আমরা পুরো এলাকা কর্ডন করে, তাদের আত্মসমর্পণ করতে বলি, না শুনে তারা গুলি চালিয়ে যেতে থাকলে আমরা পাল্টা গুলি চালাই।’মেজর কবির জানান, ইলিশ ধরার মৌসুম না হওয়ায় এবং আইনশৃঙ্খলা বাহিনীর নজরদারির কারণে সাম্প্রতিক মাসগুলোতে সুন্দরবন ও সংলগ্ন উপকুলীয় এলাকায় জলদস্যু এবং বনদস্যুর উপদ্রব কিছুটা কম। গত আট মাসে কেবল শরণখোলাতেই আইনশৃঙ্খলা বাহিনীর সঙ্গে কথিত বন্দুকযুদ্ধে মোট এগারোজন দস্যু নিহত হয়েছে।স্থানীয় মৎস্যজীবী ও ট্রলার মালিকেরা বলছেন, এই দস্যুদের হাতে সেখানকার ব্যবসায়ীরা একরকম জিম্মি। নিয়মিত চাঁদা প্রদান, কিংবা চাঁদার দাবিতে অপহরণ এবং মুক্তিপণ দিয়ে পরিবার ও কর্মীদের ছাড়িয়ে আনা এখানে নিত্যদিনের ঘটনা বলে অভিযোগ সংশ্লিষ্টদের। অনেকে ভয়ে আইন শৃঙ্খলাবাহিনীর কাছে অভিযোগও করেন না।এদেরই একজন সুন্দরবনের শরণখোলার জেলে চানমিয়া আকন। ছোটবেলা থেকে বাবার সাথে মাছ ধরতে যেতেন সুন্দরবন সংলগ্ন নদীগুলোতে, আর এভাবেই একসময় নিজেও জড়িয়ে যান এ পেশায়। কিন্তু এত বছর পর এখন দেনা জর্জরিত মি আকন তার পেশা পরিবর্তন করতে চান।“নদীতে গেলে ডাকাতরা অপহরন করে নিয়ে যায়, টাকা না দিলে ছাড়িয়ে আনা যায় না। এমনকি গরীব জেলেদের বাচ্চা অপহরণ করে মুক্তিপণ নেয়, নৌকাপ্রতি দশ হাজার টাকা করে নেয়। এখন আমরা একদম সর্বস্বান্ত হয়ে গেছি।”শরণখোলা ছাড়াও সুন্দরবনের অন্যান্য অঞ্চল, যেমন বরিশাল, পিরোজপুর, ভোলা কিংবা বরগুনার জেলে এবং ট্রলার মালিকেরা বলছেন মাছ ধরতে যাবে এমন সব জলযানকেই চাঁদার টোকেন নিয়ে নদীতে বা সাগরে ট্রলার ভাসাতে হয়।কিন্তু আইনশৃঙ্খলাবাহিনী নজরদারি বাড়ানোর কথা বললেও, জেলে এবং ট্রলার মালিকেরা বলছেন, সরকারি বাহিনীর অপর্যাপ্ত লোকবলের কারণে এ ধরনের ঘটনা ঘটেই চলেছে, বলছেন বরগুনা ট্রলার মালিক সমিতির সভাপতি গোলাম মোস্তফা চৌধুরী।তাঁর কথায়, “ওখানে তো এমন কোন ট্রলার নাই, যে জিম্মি হয়নি। ডাকাতরা গহীন জঙ্গলে থাকে, তাদের শনাক্ত করা কঠিন। তবে, কয়েকটি খাল আছে, যে মুখগুলোতে যদি নিয়মিত পাহাড়া বসানো যেত, তাহলে সেখান থেকে ডাকাতরা বেরুলে আর ঢুকতে পারত না।”“আর পুলিশের পাহারা বা অভিযানের জন্য প্রয়োজনীয় জলযানই নেই, সে কারণে তারা কার্যকর ভূমিকা রাখতে পারে না।”সংশ্লিষ্টরা বলছেন, সুন্দরবন এবং সংলগ্ন এলাকায় মাছ ধরার কাজে নিয়োজিত রয়েছে প্রায় কুড়ি হাজার ট্রলার। কিন্তু ঐ গোটা অঞ্চলে জলদস্যুদের উপদ্রবে অনেকেই প্রাণের ভয়ে এখন পেশা পরিবর্তনে বাধ্য হচ্ছেন বলে জানাচ্ছেন তারা।</body>
</article>
