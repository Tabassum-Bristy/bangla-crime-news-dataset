<article>
  <headline>মাথায় ব্যাগ বেঁধে প্রতিবাদ জানালেন জর্জিয়ার সাংবাদিকরা</headline>
  <url>https://www.bbc.com/bengali/news-40194394</url>
  <published_at>৮ জুন ২০১৭</published_at>
  <category>অপহরণ</category>
  <body>আজারবাইজানের এক ভিন্নমতাবলম্বী সাংবাদিককে এ সপ্তাহ আগে জর্জিয়ার রাজধানী টিবলিসি থেকে অপহরণ করা হয়েছিল। এর বিরুদ্ধে জর্জিয়ার সাংবাদিকরা তাদের মাথা ব্যাগ দিয়ে ঢেকে অভিনব  প্রতিবাদ জানিয়েছেন।আজারবাইজানের সাংবাদিক আফকান মাক্সটারলি বহুদিন ধরে জর্জিয়ায় নির্বাসিত জীবন-যাপন করছেন।  কয়েক সপ্তাহ আগে তিনি রাজধানী টিবলিসি থেকে নিখোঁজ হয়ে যান। এরপর তাকে আজারবাইজানের এক আদালতে হাজির করা হয়। তার বিরুদ্ধে বে-আইনিভাবে সীমান্ত অতিক্রম করা এবং অর্থ পাচারের অভিযোগ আনা হয়।জর্জিয়ার স্বরাষ্ট্র মন্ত্রী এই সাংবাদিককে অপহরণ করে আজারবাইজানে পাঠানোর ক্ষেত্রে তাদের সরকারের কোন সংশ্লিষ্টতার কথা অস্বীকার করছেন।কিন্তু সাংবাদিক আফকান মাক্সটারলির স্ত্রী এবং জর্জিয়ার বিরোধী দলগুলো সরকারের এই বক্তব্য বিশ্বাস করে না।  এই সাংবাদিকের সঙ্গে সংহতি প্রকাশ করতে এবং তার মুক্তির দাবিতে জর্জিয়ার সাংবাদিকরা এক অভিনব প্রতিবাদের আয়োজন করেন।নামকরা কয়েকজন টিভি সাংবাদিক তাদের অনুষ্ঠান উপস্থাপনা করেন ব্যাগ দিয়ে মাথা ঢেকে। একটি পার্লামেন্ট অধিবেশন কভার করতে যাওয়া সাংবাদিকরাও তাদের মাথা ঢেকে রেখেছিলেন ব্যাগ দিয়ে।টিভি পিরভেলির একটি জনপ্রিয় কারেন্ট এফেয়ার্স প্রোগ্রাম 'রিয়েকসিটা'র উপস্থাপিতা ইনগা গ্রিগোলিয়া প্লাস্টিকের ব্যাগ দিয়ে মাথা মুড়ে ক্যামেরার সামনে হাজির হন।জিওর্গি গাবুনিয়া নামের আরেক জনপ্রিয় টেলিভিশন সাংবাদিকও তার অনুষ্ঠানের পুরো সময় জুড়ে একইভাবে মাথা ঢেকে রেখেছিলেন।ঐ অনুষ্ঠানে সরকারের সহকারী স্বরাষ্ট্র মন্ত্রীকে তিনি ইন্টারভিউ করবেন বলে কথা ছিল। কিন্তু উপস্থাপক এভাবে মাথা ঢেকে রাখায় মন্ত্রী শেষ পর্যন্ত ইন্টারভিউ দিতে রাজী হননি।</body>
</article>
