<article>
  <headline>এফবিআই এজেন্টের সাথে শফিক রেহমানের সাক্ষাৎ হয়</headline>
  <url>https://www.bbc.com/bengali/news/2016/04/160425_talea_rehman_press_conference_on_shafik_rehman</url>
  <published_at>২৫ এপ্রিল ২০১৬</published_at>
  <category>অপহরণ</category>
  <body>কারাগারে আটক সিনিয়র সাংবাদিক শফিক রেহমানের স্ত্রী তালেয়া রেহমান বলেছেন, প্রধানমন্ত্রী শেখ হাসিনার পুত্র সজীব ওয়াজেদ সম্পর্কে ‘আর্থিক তথ্য ফাঁসের গুজব’ কতটা সত্যি সেটি অনুসন্ধান করতে মি: রেহমান কয়েকবছর আগে যুক্তরাষ্ট্র গিয়েছিলেন।তবে এর সাথে সজীব ওয়াজেদকে অপহরণ কিংবা হত্যা চেষ্টার কোন সম্পর্ক ছিল না বলে মিসেস রেহমান দাবি করেন।কারণ সজীব ওয়াজেদকে অপহরণ ও হত্যা সংক্রান্ত অভিযোগ মার্কিন আদালতে খারিজ হয়ে গেছে বলে তালেয়া রেহমান উল্লেখ করেন।আজ ঢাকায় নিজ বাসায় এক সংবাদ সম্মেলনে তালেয়া রেহমান সাংবাদিকদের প্রশ্নের উত্তরে বলেন, যুক্তরাষ্ট্রে এফবিআই’র এজেন্ট রবার্ট লাস্টিকের সাথে মি: রেহমানের দেখা হয়েছিল।তবে তথ্য পাওয়ার জন্য রবার্ট লাস্টিকের সাথে মি: রেহমান আর্থিক লেনদেনে জড়িত ছিলেন না বলে দাবী করেন তালেয়া রেহমান।সোমবার সংবাদ সম্মেলনে একজন সাংবাদিক প্রশ্ন করেন, যুক্তরাষ্ট্রে সজিব ওয়াজেদ সম্পর্কে তথ্য সংগ্রহ হয়েছে এমনটা মি: রেহমান জানতেন কিনা?জবাবে তালেয়া রেহমান বলেন, “এই কারণে উনি অ্যামেরিকা যাচ্ছেন এইটুকু আমি শুনেছিলাম। সেটা অনেক আগের ব্যাপার। উনি তো এটা নিয়ে লেখেনওনি।”তালেয়া রেহমান আরো বলেন, “তিনি (শফিক রেহমান) জানতেন ব্যাপারটা। উনার (শফিক রেহমানের) লাস্টিকের সাথে দেখা হয়েছিল বলে উনি বলেছেন। এই পর্যন্ত।”২০১২ সালের দিকে মি. রেহমান যুক্তরাষ্ট্রে গিয়ে এবিষয়ে অনুসন্ধান করেন বলে জানান তার স্ত্রী।মিসেস রেহমান বলেন, তিন বছর ধরে এসংক্রান্ত নথিপত্র মি. রেহমানের কাছে ছিল যা গত সোমবার তার বাসায় অভিযান চালিয়ে সংগ্রহ করে পুলিশ।সজীব ওয়াজেদ সম্পর্কে তথ্য পাবার জন্য যুক্তরাষ্ট্র বিএনপির এক নেতার ছেলে রিজভী আহমেদ এফবিআই এজেন্ট রবার্ট লাস্টিককে ঘুষ দিয়েছিল। বিষয়টি আদালতে প্রমাণ হওয়ায় রবার্ট লাস্টিকের সাজা হয়।তালেয়া রেহমান অভিযোগ করেন পুলিশি রিমান্ডে শফিক রেহমানের উপর শারীরিক এবং মানসিক নির্যাতন হয়েছে বলে তার মনে হচ্ছে।তিনি অভিযোগ করেন, “শফিক রেহমানকে গ্রেফতারের পর প্রধানমন্ত্রী পুত্র সজিব ওয়াজেদ জয় তার ফেসবুক পেজে একের পর এক মিথ্যা স্ট্যাটাস দিয়ে যাচ্ছেন। যা একদিকে শফিক রেহমানের মানহানি ঘটাচ্ছে, অন্যদিকে মামলার তদন্ত কাজকে প্রভাবিত করছে।”শফিক রেহমানকে জিজ্ঞাসাবাদ বিষয়ে গোয়েন্দা পুলিশের তরফ থেকে যেসব কথা বলা হচ্ছে সেগুলো যাচাই করে সংবাদ পরিবেশন করার আহবান জানান তালেয়া রহমান।তিনি অভিযোগ করেন, শফিক রেহমানের গ্রেফতারের পর প্রধানমন্ত্রী শেখ হাসিনা এবং তার ছেলে সজীব ওয়াজেদ যেসব বক্তব্য দিচ্ছেন সেগুলো মামলার তদন্ত কাজকেও প্রভাবিত করতে পারে।তালেয়া রেহমান বলেন, “আমি আরো বেশি শঙ্কিত যে তাদের বক্তব্য সত্য প্রমাণের জন্য শফিক রেহমানের মুখ দিয়ে তা বলাতে রিমান্ডের দ্বিতীয় দফায় তার ওপর আরো অধিক অমানবিক নির্যাতন করা হবে কিনা।”শফিক রেহমান নিজেই তার কাছে এই আশংকা প্রকাশ করেছিলেন বলে তালেয়া রহমান দাবী করেন। শফিক রেহমানের জীবন নিয়েও আশংকা প্রকাশ করেন তার স্ত্রী।</body>
</article>
