<article>
  <headline>সুন্দরবনে ‘বন্দুকযুদ্ধে’ চার জলদস্যু নিহত</headline>
  <url>https://www.bbc.com/bengali/news/2016/03/160310_rab_sundarban_pirates</url>
  <published_at>১০ মার্চ ২০১৬</published_at>
  <category>অপহরণ</category>
  <body>বাংলাদেশের সুন্দরবনের শরণখোলা রেঞ্চের কচিখালি পয়েন্টে র‍্যাব ও কোস্ট গার্ডের সঙ্গে ‘বন্দুকযুদ্ধে’ চারজন নিহত হয়েছে। এরা সবাই জলদস্যু বলে র‍্যাব জানিয়েছে।এরা নয়ন বাহিনীর সদস্য বলে র‍্যাবের এক বার্তায় জানানো হয়েছে। নিহতদের মধ্যে বাহিনীটির প্রধান মনির রয়েছে।এ সময় ১৮টি দেশী বিদেশী আগ্নেয়াস্ত্র আর ৪৫০ রাউন্ড গুলি উদ্ধার করা হয়।র‍্যাব-৮ এর উপ-অধিনায়ক লে. কর্ণেল মোঃ ফরিদুল আলম বিবিসিকে জানান, কয়েকদিন আগে এই এলাকা থেকে ১৯জন জেলেকে অপহরণ করা হয়। এদের মধ্যে একজন পালিয়ে এসে এই বাহিনীর অবস্থান সম্পর্কে তথ্য দেন। এরপর র‍্যাব ও কোস্টগার্ড মিলে অভিযান শুরু করে।বৃহস্পতিবার ভোর সাড়ে ৬টার দিকে শরণখোলার কচিখালী পয়েন্টে একটি খালের কাছে জলদস্যুদের সঙ্গে তাদের বন্দুকযুদ্ধ হয়। পরে জলদস্যুরা পালিয়ে গেলে সেই এলাকা তল্লাশি করে সেখানে চারটি মৃতদেহ আর বিপুল আগ্নেয়াস্ত্র, গোলাবারুদ, রেশন পাওয়া যায়।নিহতরা সবাই বরগুনার পাথরঘাটা এলাকার বাসিন্দা বলে স্থানীয়রা জানিয়েছে। এ ঘটনায় শরণখোলা থানায় একটি মামলার প্রস্তুতি চলছে।</body>
</article>
