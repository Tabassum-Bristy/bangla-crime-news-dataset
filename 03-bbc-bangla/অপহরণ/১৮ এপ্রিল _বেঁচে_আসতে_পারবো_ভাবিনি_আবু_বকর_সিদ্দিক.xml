<article>
  <headline>বেঁচে আসতে পারবো ভাবিনি: আবু বকর সিদ্দিক</headline>
  <url>https://www.bbc.com/bengali/news/2014/04/140417_an_abu_bakar_siddique</url>
  <published_at>১৮ এপ্রিল ২০১৪</published_at>
  <category>অপহরণ</category>
  <body>বাংলাদেশে শীর্ষ স্থানীয় একজন পরিবেশ আন্দোলনকারীর স্বামী আবু বকর সিদ্দিক অপহৃত অবস্থা থেকে মুক্ত হওয়ার পর আজ আদালতের কাছে জবানবন্দি দিয়েছেন।তাঁকে অপহরণের ৩৫ ঘন্টা পর গত মধ্যরাতে অপহরণকারিরা ছেড়ে দেয়।পুলিশ বলেছে, অপহরণের এই ঘটনার সাথে কারা জড়িত এবং এর উদ্দেশ্য সম্পর্কে তারা এখনও কোন ধারণা পায়নি।আবু বকর সিদ্দিক বলেছেন, তিনি বেঁচে আসতে পারবেন, এটা ভাবেননি। তাঁর স্ত্রী সৈয়দা রিজওয়ানা হাসান বলেছেন, এখন ঘটনার রহস্য বের হবে বলে তারা আশা করেন।নারায়ণগঞ্জের মুখ্য বিচারিক হাকিমের আদালতে এক ঘন্টারও বেশি সময় ধরে জবানবন্দি বা ঘটনা সম্পর্কে তাঁর বক্তব্য তুলে ধরেছেন।নারায়ণগঞ্জ থেকে গত বুধবার তাঁকে অপহরণ করার কারণে সেখানেই মামলা হয়েছিল। ফলে জবানবন্দি দেওয়ার পর স্থানীয় পুলিশ মি: সিদ্দিকের সাথে তাঁর গার্মেন্টস কারখানা এবং অপহরণ হওয়ার সেই ঘটনাস্থল পরিদর্শন করেছে।পরিবেশবিদ আইনজীবী সমিতির প্রধান নির্বাহী সৈয়দা রিজওয়ানা হাসান অপহৃত অবস্থা থেকে মুক্ত হওয়া তাঁর স্বামীকে নিয়ে সংবাদ সম্মেলনও করেছেন। সেখানে আবু বকর সিদ্দিক বলেছেন, এখনও নিরাপত্তার ভয় তাঁর মধ্যে রয়েছে।অপহৃত থাকার সময়ের বর্ননা দিতে গিয়ে তিনি বলেছেন, অপহরণকারিরা পুরো সময় তাঁর চোখ বেঁধে রাখলেও শরীরে আঘাত বা নির্যাতন করেনি। অপহরণকারিরা নিজেরা টাকা নিয়ে আলোচনা করলেও তাঁর কাছ থেকে কিছু চায়নি।বৃহস্পতিবার মধ্যরাতে অপহরণকারিরা ঢাকার মিরপুর এলাকায় আবু বকর সিদ্দিককে ছেড়ে দেয়। কিন্তু অপহরণকারিদের ব্যাপারে পুলিশ এখনও কোন ধারণা করতে পারছে না। এই ঘটনার জন্যে গঠিত উচ্চ পর্যায়ের তদন্ত কমিটির সদস্য এবং নারায়ণগঞ্জ জেলার পুলিশ সুপার সৈয়দ নুরুল ইসলাম বলেছেন, ঘটনা পরিকল্পিতভাবে এবং পেশাদার লোক দিয়ে করা হয়েছে,প্রাথমিকভাবে এমন আভাস মিললেও উদ্দেশ্য সম্পর্কে কোন ধারণা পাওয়া যাচ্ছে না।তিনি বলছিলেন, “আবু বকর সিদ্দিক তাকে তুলে নেওয়ার সময় অপহরণকারীদের চেহারা যা দেখেছিলেন, তাতে তার মনে হয়েছে, সবার বয়স ৩০ থেকে ৩৫ হতে পারে এবং সকলেই সুস্বাস্থ্যের অধিকারি। এতে বোঝা যায়, অপহরণকারীরা ছিল খুবই সংঘবদ্ধচক্র এবং পেশাদার। এছাড়া তারা মি: সিদ্দিকের নাম,পরিচয় জানতে চেয়েছিল। এতে ধারণা করা যায়, পিছন থেকে যারা ঘটনা ঘটিয়েছে,তারা এদেরকে মি: সিদ্দিকের পরিচয় সম্পর্কে কিছু জানায়নি।”পুলিশ আরও বলছে, মামলার ভিত্তিতে এখন ঘটনার রহস্য উন্মোচনের চেষ্টা তারা করবেন।সৈয়দা রিজওয়ানা হাসান বলেছেন, তাঁর স্বামীর অপহরণের ঘটনায় তাদের সন্দেহের কিছু বিষয় পুলিশকে জানিয়েছেন।তিনি বলছিলেন, “পুলিশের কাছে যদের কথা বলেছি, তারা প্রভাবশালী। আমি আমার কতকগুলো আশংকার কথা বলেছি। এখন তারা খতিয়ে দেখবেন।”তিনি আরও জানিয়েছেন, তাঁর স্বামী মুক্ত হলেও তাদের পুরো পরিবারই এখন নিরাপত্তাহীনতায় ভুগছে। তবে পুলিশ বলছে, তাদের নিরাপত্তা দেওয়ার বিসয় বিবেচনা করা হচ্ছে।</body>
</article>
