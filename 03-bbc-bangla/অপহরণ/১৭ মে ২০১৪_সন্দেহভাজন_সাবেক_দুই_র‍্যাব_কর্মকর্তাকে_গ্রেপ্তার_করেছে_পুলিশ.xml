<article>
  <headline>সন্দেহভাজন সাবেক দুই র‍্যাব কর্মকর্তাকে গ্রেপ্তার করেছে পুলিশ</headline>
  <url>https://www.bbc.com/bengali/news/2014/05/140517_an_narayanganj_rab_arrest</url>
  <published_at>১৭ মে ২০১৪</published_at>
  <category>অপহরণ</category>
  <body>বাংলাদেশের নারায়নগঞ্জ জেলায় সাতজনকে অপহরণ ও হত্যার চাঞ্চল্যকর ঘটনায় সন্দেহভাজন দুই সাবেক সামরিক কর্মকর্তাকে ভাের রাতে গ্রেপ্তার করেছে পুলিশ।ক্যান্টনমেন্ট থানার পুলিশ তাদের গ্রেপ্তার করেছে বলে নিশ্চিত করেছেন নারায়ণগঞ্জের পুলিশ সুপার খন্দকার মহিদ উদ্দিন।নারায়ণগঞ্জের পুলিশ সুপার মি. উদ্দিন বিবিসি বাংলাকে জানান, উচ্চ আদালতের নির্দেশনার আলোকে র‌্যাব-১১-এর সাবেক অধিনায়ক লে. কর্নেল তারেক সাঈদ মোহাম্মাদ এবং মেজর আরিফ হোসেনকে গ্রেপ্তারের নির্দেশ যায় ক্যান্টনমেন্ট থানায়।এরপর ভোরের আগেই তাদের গ্রেপ্তার করে নারায়ণগঞ্জে নিয়ে যাওয়া হয়। আজ তাদেরকে আদালতে নেয়া হবে।একই অভিযোগে সন্দেহভাজন নৌবাহিনীর সাবেক কর্মকর্তা ও র‍্যাবের নারায়ণগঞ্জ ক্যাম্পের সাবেক কর্মকর্তা লে. কমান্ডার এম এম রানাকে পাওয়া যায়নি।মি. উদ্দিন জানান, তার ব্যাপারে কোন তথ্য তাদের কাছে নেই।গত ২৭ শে এপ্রিল দুপুরে ঢাকা-নারায়ণগঞ্জ লিংক রোড থেকে নারায়ণগঞ্জ সিটি করপোরেশনের কাউন্সিলর নজরুল ইসলাম এবং জ্যেষ্ঠ আইনজীবী চন্দন সরকারসহ সাত ব্যক্তি অপহৃত হন।এ ঘটনার তিনদিন পর শীতলক্ষ্যা নদীতে ছয়জনের এবং তার একদিন পর আরও একজনের লাশ ভেসে ওঠে৷কাউন্সিলর নজরুলের পরিবারের পক্ষে এ ঘটনায় নারায়ণগঞ্জ সিটি করপোরেশনের কাউন্সিলর নূর হোসেনকে প্রধান আসামি করে মামলা করা হয়৷এরপর কাউন্সিলর নজরুল ইসলামের শ্বশুর শহীদুল ইসলাম কাছে অভিযোগ করে বলেন, র‌্যাবের তিন কর্মকর্তা ছয় কোটি টাকার বিনিময়ে তার জামাতা সহ ছয় জনকে অপহরণ ও খুন করেছে।এ ঘটনার পর সরকার বেশ সমালোচনার মুখে পড়ে। নানা ধরনের প্রক্রিয়াও চলেছে বেশ কয়েকদিন ধরেই।সাত খুনের ঘটনায় জড়িত থাকার অভিযোগ ওঠার পর এই তিন কর্মকর্তাকে বাধ্যতামূলক অবসর দেওয়া হয়।পরে এক রিট আবেদনের প্রেক্ষিতে উচ্চ আদালত ১১ মে এই তিন কর্মকর্তাকে গ্রেপ্তারের নির্দেশ দেন।</body>
</article>
