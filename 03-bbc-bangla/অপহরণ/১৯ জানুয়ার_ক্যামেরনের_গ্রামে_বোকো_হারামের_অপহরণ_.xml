<article>
  <headline>ক্যামেরনের গ্রামে বোকো হারামের অপহরণ </headline>
  <url>https://www.bbc.com/bengali/news/2015/01/150118_si_cameroon_boko_haram_kidnap</url>
  <published_at>১৯ জানুয়ারি ২০১৫</published_at>
  <category>অপহরণ</category>
  <body>ক্যামেরনের সরকার জানিয়েছে, বোকো হারাম জঙ্গিরা সেদেশের কয়েকটি গ্রামের বাসিন্দাদের অপহরণ করেছে, যাদের বেশিরভাগই শিশু।দেশটির সীমান্তবর্তী মোকোলো অঞ্চলের কয়েকটি গ্রামে ওই হামলায় কমপক্ষে চারজন নিহত হয়েছে আর বহু বাড়িঘর পুড়িয়ে দেয়া হয়েছে।সঠিক সংখ্যাটি জানাতে না পারলেও, ক্যামেরনের কর্মকর্তারা বলছেন, ত্রিশ থেকে পঞ্চাশ জন বাসিন্দাকে বোকো হারাম অপহরণ করেছে।এর আগে বিদেশীদের উপর হামলা হলেও,এবারই প্রথম ক্যামেরনের স্থানীয় গ্রামবাসীরা অপহরণের শিকার হলো।  ক্যামেরনের তথ্যমন্ত্রী ইস্যা চিরমা বাকারে বলছেন, তারা হটাৎ করেই ওই গ্রামগুলোতে হামলা চালায়। গুলি করে, আগুন লাগিয়ে তারা গ্রামবাসীদের ধরে নিয়ে যায়। এদের বেশিরভাগই নারী ও শিশু।এখন তারা সৈন্য মোতায়েন করে অপহৃতদের সন্ধান পাওয়ার চেষ্টা করছেন।তবে স্থানীয়দের বরাত দিয়ে রয়টার্স জানিয়েছে, আশিজনের বেশি বাসিন্দাকে অপহরণ করা হয়েছে।সংবাদদাতারা বলছেন, বোকো হারাম যে ওই অঞ্চলের দেশগুলোর জন্য ক্রমেই একটি মারাত্মক সমস্যা হয়ে উঠছে, সেটা এই হামলার মাধ্যমে আবার প্রমাণিত হলো।গতবছরের এপ্রিলে নাইজেরিয়া থেকে দুইশর বেশি স্কুলছাত্রীকে অপহরণ করে সংগঠনটি। বিশ্বজুড়ে ওই ঘটনা আলোড়ন তুললেও, এখনো ছাত্রীদের উদ্ধার করা যায়নি।বোকো হারামের বিরুদ্ধে লড়াইয়ে এখন একটি যৌথবাহিনী গঠনের চিন্তা করছে আফ্রিকান ইউনিয়নের নেতারা। সামনের সপ্তাহে ইউনিয়নের নেতাদের যে বৈঠক হবে, সেখানে এই বাহিনী গঠনের বিষয়ে সিদ্ধান্ত হতে পারে।এর মধ্যেই প্রতিবেশী চাদের সেনাবাহিনী ক্যামেরন এসে সীমান্ত এলাকায় টহল দিতে শুরু করেছে, যাদের মালিতে জঙ্গি দমনের অভিজ্ঞতা রয়েছে।</body>
</article>
