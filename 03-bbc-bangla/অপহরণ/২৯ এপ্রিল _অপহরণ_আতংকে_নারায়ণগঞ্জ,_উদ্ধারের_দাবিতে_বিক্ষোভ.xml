<article>
  <headline>অপহরণ আতংকে নারায়ণগঞ্জ, উদ্ধারের দাবিতে বিক্ষোভ</headline>
  <url>https://www.bbc.com/bengali/news/2014/04/140429_mh_narayanganj_protest</url>
  <published_at>২৯ এপ্রিল ২০১৪</published_at>
  <category>অপহরণ</category>
  <body>বাংলাদেশের নারায়ণগঞ্জ থেকে অপহৃত হওয়া সাত জনকে উদ্ধারের দাবিতে একদল বিক্ষোভকারী মঙ্গলবার ঢাকা-চট্টগ্রাম মহাসড়ক অবরোধ করেন।গত রোববার প্রায় একই সময়ে নারায়ণগঞ্জ সিটি কর্পোরেশনের এক কাউন্সিলর, একজন আইনজীবী সহ এই সাত জনকে অপহরণ করা হয়। পুলিশ এখনো পর্যন্ত এদের কাউকে উদ্ধার করতে পারেনি।এই সাতজনকে উদ্ধারের দাবিতে মঙ্গলবার আদালতে আইনজীবীরাও বিক্ষোভ করেছেন।নারায়ণগঞ্জ সিটি কর্পোরেশনের ২ নম্বর ওয়ার্ডের কাউন্সিলর নজরুল ইসলামসহ পাঁচজনকে গত রোববার দিনদুপুরে ঢাকা-নারায়ণগঞ্জ সংযোগ সড়ক থেকে অপহরণ করা হয়েছিলো।একই সড়ক থেকে প্রায় একই সময়ে নিখোঁজ হন স্থানীয় আইনজীবী চন্দন কুমার সরকার ও তাঁর গাড়ির চালক।অপহৃতদের ব্যবহার করা দুটি গাড়ি গাজীপুর ও ঢাকা থেকে উদ্ধার হলেও এখন পর্যন্ত তাদের উদ্ধারে কোন অগ্রগতি হয়নি।তাদের উদ্ধারের দাবিতে কাউন্সিলরের সমর্থকরা দুপুরে প্রায় দেড় ঘণ্টা ঢাকা-চট্টগ্রাম মহাসড়ক অবরোধ করে। আর আইনজীবীরা আদালত বর্জন করে বিক্ষোভ এবং জেলা প্রশাসকের কাছে স্মারক লিপি দিয়েছেন।নারায়ণগঞ্জের পুলিশ সুপার সৈয়দ নূরুল ইসলাম উদ্ধার অভিযানের অগ্রগতি সম্পর্কে বলেন, “আমরা ধারণা থেকে কাজ করছি। চূড়ান্ত কিছু না পাওয়া পর্যন্ত আমরা কিছু বলতে পারছিনা”।রাজধানীর পাশেই এ জেলাটি গত কয়েক বছর ধরেই অপরাধ মূলক ঘটনায় বার বার আলোচনায় উঠে আসছে কিন্তু আইন শৃঙ্খলা রক্ষাকারী বাহিনী অপরাধীদের আটক বা এসব ঘটনার রহস্য উন্মোচন করতে পারছে না। কেন পারছেনা ? এক্ষেত্রে কি কোন বাধা বা চাপের মুখোমুখি হতে হয়? এ প্রশ্নের জবাবে মিস্টার ইসলাম বলেন, “সীমাবদ্ধতা আছে। সিচুয়েশনাল কিছু ফ্যাক্টর আছে যেগুলো বিবেচনা করতে হয়। কাজ করার ক্ষেত্রে কোন ঝামেলার মুখোমুখি হই না সেটাও বলা যাবে না”।আবার নারায়ণগঞ্জকেই কেন হত্যা ও অপহরণের জন্য অপরাধীরা বেছে নেয়? এ বিষয়ে পুলিশের পর্যবেক্ষণ কী ? জানতে চাইলে জেলা পুলিশের এ শীর্ষ কর্মকর্তা বলেন ভৌগলিক অবস্থান বা জেলাটির সাথে রাজধানী ছাড়াও অনেকগুলো জেলার সরাসরি সড়ক ও নৌ যোগাযোগ থাকায় অপরাধীরা নারায়ণগঞ্জে এসব ঘটনা ঘটিয়ে সহজেই পালিয়ে যেতে পারছে বলে মনে করেন তিনি।তবে নারায়ণগঞ্জ সিটি কর্পোরেশনের মেয়র সেলিনা হায়াত আইভি বলছেন স্কুল ছাত্র ত্বকী হত্যার ঘটনার সঠিক বিচার হলে পরবর্তীতে এসব অপহরণের ঘটনা এড়ানো যেতো বলেই মনে করেন তিনি। মেয়র বিবিসিকে বলেন দিনে দুপুরে ঘটনা ঘটছে অথচ সেগুলো রহস্য থেকে যাচ্ছে, এ ব্যর্থতা কিছুটা হলেও প্রশাসনকে নিতে হবে।তিনি বলেন, “আমাদের ফোর্স দক্ষ কিন্তু তারা সঠিকভাবে কাজ করছে কিনা? কারও ইশারায় চুপ আছে কিনা দেখা দরকার। মনে হয় কোথাও একটা কিন্তু আছে। কেন এসব নারায়ণগঞ্জে ঘটছে সেগুলো প্রশাসনের চিন্তার সময় এসেছে।”তবে স্থানীয় সংসদ সদস্য শামীম ওসমান বলেন নারায়ণগঞ্জে কোন ঘটনা ঘটলে রাজনৈতিক উদ্দেশ্যে তাকে বা তার পরিবারকে জড়িয়ে অভিযোগ তোলা হয়। ক্ষমতাসীন আওয়ামী লীগের প্রভাবশালী এ নেতার অভিযোগ তিনি বা তার লোকজনই হামলা বা এধরনের অপহরণ সহ বিভিন্ন ঘটনার শিকার হচ্ছেন।তিনি বলেন, “ব্যক্তিগত শত্রুতার থেকে হতে পারে। সর্ষের মধ্যে ভূত থাকতে পারে। এ ঘটনায় ক্ষতিগ্রস্থরা রয়েছেন। সরকারের উপর প্রশ্ন উঠছে। কেউ কেউ একটি বাহিনীকে বিলুপ্ত করার কথা বলেছে।”সর্ষের মধ্যে ভূত বলতে কি আইন শৃঙ্খলা বাহিনী নাকি আওয়ামী লীগকে বুঝাচ্ছেন জানতে চাইলে তিনি বলেন, “আইন শৃঙ্খলা বাহিনীর মধ্য থেকেও হতে পারে।”তবে রাজনৈতিক নেতাদের মধ্যে বিরোধ এবং পুলিশ প্রশাসনের বক্তব্য যাই হোক না কেন তারা নিজেরাই বলেছেন নারায়ণগঞ্জে ধারাবাহিক ভাবে অনেকগুলো হত্যা, গুম ও অপহরণের ঘটনার পর রোববার একই দিনে সাত জনের অপহরণের ঘটনায় সাধারণ মানুষের মধ্যে ভীতি ও আতঙ্ক ছড়িয়ে পড়েছে।</body>
</article>
