<article>
  <headline>আরো তিনজনের নাম বলেছেন শফিক রেহমান: পুলিশ</headline>
  <url>https://www.bbc.com/bengali/news/2016/04/160424_shafik_rehman_named_more_dmp</url>
  <published_at>২৪ এপ্রিল ২০১৬</published_at>
  <category>অপহরণ</category>
  <body>বাংলাদেশের প্রধানমন্ত্রী শেখ হাসিনার ছেলে সজীব ওয়াজেদকে অপহরণ ও হত্যা পরিকল্পনা মামলার জিজ্ঞাসাবাদে সাংবাদিক শফিক রেহমান আরো অন্তত তিনজনের নাম বলেছেন বলে পুলিশ দাবী করছে।ঢাকা মেট্রোপলিটন পুলিশের মিডিয়া সেন্টারে এক ব্রিফিংয়ে ডিএমপির মুখপাত্র ও অতিরিক্ত কমিশনার মনিরুল ইসলাম বলেছেন, যে তিনজনের নাম মি. রেহমান বলেছেন, তাদের সম্পৃক্ততার ব্যপারে পুলিশ এখন যাচাই-বাছাই করছে।যাদের নাম মি. রেহমান বলেছেন তাদের সম্পৃক্ততার ব্যপারে যথেষ্ট প্রমাণ পেলে তাদের আইনের আওতায় আনা হবে বলে জানিয়েছেন মি. ইসলাম।তবে, তদন্তের স্বার্থে ওই তিনজনের নাম প্রকাশ করতে অস্বীকৃতি জানিয়েছেন তিনি।বাংলাদেশের প্রধানমন্ত্রীর ছেলে সজীব ওয়াজেদকে হত্যার ষড়যন্ত্রে জড়িত থাকার অভিযোগে আটক সাংবাদিক শফিক রেহমানকে শুক্রবার দ্বিতীয় দফায় পাঁচদিনের রিমান্ডে নেয়া হয়।ব্রিফিং এ  মি. ইসলাম আরো বলেছেন, এ মামলার প্রয়োজনীয় সব দলিলাদি পুলিশ সংগ্রহ করেছে।তিনি দাবী করেছেন, ঐসব দলিলাদির পারিশ্রমিক বাবদ ৩০ হাজার মার্কিন ডলার পরিশোধ করা হয়েছে বলে মি. রেহমান তথ্য দিয়েছেন।সেসব তথ্যও এখন যাচাই-বাছাই করে দেখা হচ্ছে বলে জানিয়েছেন তিনি। </body>
</article>
