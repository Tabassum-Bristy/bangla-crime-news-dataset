<article>
  <headline>বিক্ষোভে উত্তাল নারায়ণগঞ্জ, জনমনে গভীর শঙ্কা</headline>
  <url>https://www.bbc.com/bengali/news/2014/05/140501_mk_abduction_narayanganj_scene</url>
  <published_at>১ মে ২০১৪</published_at>
  <category>অপহরণ</category>
  <body>রাজধানী ঢাকার অদূরে নারায়নগঞ্জ জেলায় একজন জনপ্রতিনিধি ও একজন আইনজীবীসহ সাত ব্যক্তিকে অপহরণ করে হত্যার ঘটনায় বৃহস্পতিবারও সহিংস বিক্ষোভ ঘটেছে। জেলার আইনজীবীরা আগামী রোববার সেখানে সকাল-সন্ধ্যা হরতালের ডাক দিয়েছে। লোমহর্ষক এই ঘটনায় নিহতদের মধ্যে একজনের লাশ লাশ আজ পাওয়া গেছে।ওদিকে নারায়ণগঞ্জের কাউন্সিলর ও প্যানেল মেয়র নজরুল ইসলাম অপহরণ মামলার প্রধান আসামি নূর হোসেনের কার্যালয়ে ভাঙচুর করে আগুন দিয়েছে নজরুল সমর্থকরা। বৃহস্পতিবার মি. ইসলামের জানাজার পর এ ঘটনা ঘটে। পুলিশ জানিয়েছে পাশেই একটি যাত্রা প্যান্ডেলেও আগুন দিয়েছে বিক্ষুব্ধ ব্যক্তিরা।গত রোববার অজ্ঞাতপরিচয় ব্যক্তিরা নারায়ণগঞ্জের যে সাত ব্যক্তিকে অপহরণ করে খুন করে তাদের ছয়জনের মৃতদেহ বুধবার শীতলক্ষ্যা নদীতে ভেসে উঠে।অপহৃত আরেকজন আইনজীবী চন্দন কুমার সরকারের সৎকারও হয়েছে বৃহস্পতিবার। আর ঐ অপহরণের শিকার সপ্তম ব্যক্তির মৃতদেহ উদ্ধার করা হয়েছে। ।তবে বিকৃত হয়ে যাওয়া দেহ শনাক্ত করতে গিয়ে বেশ হিমিসিম খেতে হয়েছে পরিবারের সদস্যদের। পুলিশ বলছে উদ্ধার হওয়া সর্বশেস দেহটি মি. নজরুল ইসলামের বন্ধু লিটনের।ওদিকে নারায়নগঞ্জের পাশ দিয়ে যাওয়া ঢাকা চট্রগ্রাম মহাসড়কে বৃহস্পতিবারও দিনভর হাজারো পন্যবাহী ট্রাক আটকে ছিল। শনির আখড়া এলাকা থেকে সাইনবোর্ড এলাকা পর্যন্ত শত শত ট্রাক চোখে পড়েছে। তবে সাইনবোর্ড থেকে কাঁচপুর পর্যন্ত রাস্তা দুপুর পর্যন্ত দুই পাশেই বন্ধ ছিল।বৃহস্পতিবার সকালে যখন আমি নারায়ণগঞ্জ শহরে গেলাম, বেশিরভাগ দোকানপাট ছিল বন্ধ। শহরে ঢুকেই চাষাড়ার মোড়ের কাছে দেখলাম সেখানকার সংস্কৃতি কর্মীরা হত্যাকান্ডের প্রতিবাদে বিক্ষোভ মিছিল করছেন।সেখান থেকে আমি গিয়েছিলাম বোস কেবিন নামে বেশ পুরোনো একটি রেস্তোঁরায়।দুলাল সাহা বাংলাদেশের কমিউনিস্ট পার্টির সাথে জড়িত। তিনি বলছিলেন, নারায়নগঞ্জ এখন মৃতপুরীর মতো। প্রতিটা মানুষ এখন ঘর থেকে বের হতে ভয় পায়, বাইরের জেলার মানুষ এখানে আসেনা। আত্মীয় স্বজনরা বলছে নারায়ণগঞ্জ ছেড়ে অন্য কোথাও চলে যেতে। বোস কেবিনের প্রায় প্রতিটি টেবিলেই দেখছি চাপা স্বরে আলোচনার বিষয় একই। সেখান থেকে বাইরে বেরিয়ে হেঁটে গিয়েছিলাম চেম্বার রোড এলাকায়। রাস্তায় কথা বলতে চেষ্টা করেছিলাম বেশ কয়েকজনের সাথে। অনেকে কথাই বলতে চাইলেন না, তবে যারা কথা বললেন তারা অনুরোধ করলেন তাদের নাম পরিচয় প্রকাশ না করতে। একজন বলছিলেন,''আমরা চরম আতংকে আছি। সবাই দেখবেন চুপচাপ। কেউ কোন কথা বলছে না। কেননা পাবলিকের চলাফেরায় কোন নিরাপত্তা নাই।''তবে শুধু পুরুষদের মধ্যেই নয়, আতংক রয়েছে এখানকার নারীদের মাঝেও। একজন নারী বলছিলেন, ''রাস্তায় বের হতেই ভয় পাই আমরা। বাচ্চাদের স্কুলে দিতে ভয় করে। কি যে করবো বুঝতেছিনা। এভাবে চলে?''নিহত চন্দন সরকারের বাড়িতেই কথা হলো নারায়ণগঞ্জ জেলা আইনজীবি সমিতির যুগ্ম সম্পাদক হাসান ফেরদৌস জুয়েলের সাথে। তারাও এসব ঘটনার প্রতিবাদে বিক্ষোভ করে কর্মসূচি দিয়েছেন। ৫ই মের মধ্যে দাবি না মানলে নতুন করে কর্মসূচি দেয়া হবে।দিনের পর দিন একই ধরনের ঘটনার পুনরাবৃত্তি সত্বেও কোন সুরাহা না হওয়ায় নারায়ণগঞ্জের বাসিন্দারা এখন তীব্র আতংকে দিন কাটাচ্ছেন। পরিস্থিতির আদৌ কোন পরিবর্তন হবে কিনা তা নিয়েও তাদের যথেষ্ট সন্দেহ রয়েছে।ওদিকে ঐ অপহরণের শিকার সপ্তম ব্যক্তির মৃতদেহ বৃহস্পতিবার শনাক্ত করা হয়েছে।অপহরণের তিনদিন পর অপহৃত সাত জনের অর্ধগলিত লাশ শীতলক্ষা নদী থেকে উদ্ধার করা হয়।নিহতদের মধ্যে রয়েছেন সরকারদলীয় পৌর কাউন্সিলর নজরুল ইসলামও রয়েছেন।ওদিকে এই অপরণের ঘটনার পর থেকেই নজরুল ইসলামের শত শত সমর্থক ঢাকা-চট্টগ্রাম মহাসড়ক অবরোধ করে আছেন। তারা মহাসড়কের পাশে একটি পেট্রোল পাম্পেও আগুন ধরিয়ে দেয়।নারায়ণগঞ্জ সিটি কর্পোরেশনের কাউন্সিলর নজরুল ইসলাম এবং আইনজীবী চন্দন সরকারসহ ছয়জনের মৃতদেহ শনাক্ত করার পর বুধবার রাতে ময়না তদন্তের জন্য স্থানীয় হাসপাতালে নেওয়া হয়।শীতলক্ষ্যায় লাশের মিছিলশীতলক্ষ্যা নদীতে নারায়ণগঞ্জ বন্দর এলাকায় বুধবার দুপুরে প্রথম তিনজনের মৃতদেহ ভেসে ওঠে। এরপর সন্ধ্যা পর্যন্ত নদীর দুই কিলোমিটারের মধ্যেই আরো তিনজনের মৃতদেহ পাওয়া যায়।মৃতদেহগুলো বীভৎস এবং বিকৃত রূপ নিয়েছে। ফলে তাৎক্ষণিকভাবে চেহারা দেখে শনাক্ত করার কোন উপায় ছিল না এবং আত্মীয় স্বজনরা জামাকাপড় দেখে মৃতদেহ শনাক্ত করেছেন বলে জানান পুলিশ কর্মকর্তা মোকাররম হোসেন।“কাউন্সিলর নজরুল ইসলামের মৃতদেহ প্রথম পাওয়া যায়। তার দুই হাত এবং পা বাঁধা ছিল শক্ত করে। পায়ের সাথে সিমেন্টের ব্যাগে বিশটির মতো ইঁট দিয়ে বেঁধে দেওয়া হয়েছিল। কিন্তু মৃতদেহ ফুলে যাওয়ার পর ইঁটের ওজন অপসারণ করে ভেসে ওঠে। সবকটি মৃতদেহই একই ভাবে হত্যা করে নদীতে ডুবিয়ে দেয়া হয়েছিল।”কাউন্সিলর নজরুল ইসলাম এবং আইনজীবী চন্দন সরকারসহ যাদের মৃতদেহ উদ্ধার হয়েছে, তাদের সকলেই ক্ষমতাসীন আওয়ামী লীগের সমর্থক ছিলেন।সেখানকার সিটি কর্পোরেশনের মেয়র এবং আওয়ামী লীগ নেত্রী সেলিনা হায়াৎ আইভি বলেন, “এমন ঘটনার ক্ষেত্রে প্রশাসনের ব্যর্থতা রয়েছে। নারায়ণগঞ্জ একটা মৃত্যুর নগরীতে পরিণত হয়েছে। আমরা শান্তির শহর চাই।”মৃতদেহ ভেসে ওঠার খবর ছড়িয়ে পড়ার পর কাউন্সিলর নজরুল ইসলামের সমর্থকরা নারায়ণগঞ্জের সাইনবোর্ড মৌচাক এলাকায় ঢাকা চট্টগ্রাম সড়ক অবরোধ করেন।স্থানীয় সাংবাদিকরা জানিয়েছেন, অবরোধকারীরা মহাসড়কের পাশে মামলায় অভিযুক্ত একজনের মালিকানাধীন একটি পেট্রল পাম্পেও আগুন ধরিয়ে দেয়।বিক্ষোভকারীরা মামলায় অভিযুক্তদের দ্রুত গ্রেপ্তারের দাবি জানিয়েছেন।</body>
</article>
