<article>
  <headline>আজহারুল ইসলামের বিরুদ্ধে অভিযোগ দাখিল </headline>
  <url>https://www.bbc.com/bengali/news/2013/07/130718_pg_bangladesh_atm_azhar_ict</url>
  <published_at>১৮ জুলাই ২০১৩</published_at>
  <category>অপহরণ</category>
  <body>বাংলাদেশে জামায়াতে ইসলামীর শীর্ষ পর্যায়ের আরেকজন নেতা এটিএম আজহারুল ইসলামের বিরুদ্ধে আজ আন্তর্জাতিক অপরাধ ট্রাইবুনালে অভিযোগ দাখিল করা হয়েছে।১৯৭১ সালে বাংলাদেশের মুক্তিযুদ্ধে হত্যা, গণহত্যা, অপহরণ, নির্যাতন এবং ধর্ষণসহ মানবতাবিরোধী অপরাধের ছয়টি অভিযোগ দাখিল করে ট্রাইবুনালের আইনজীবী প্যানেল।জামায়াতের এই নেতার বিরুদ্ধে উত্তরে রংপুর অঞ্চলে এক হাজারের বেশি মানুষকে হত্যার অভিযোগ যেমন আনা হয়েছে, এর সাথে বাড়িঘরে অগ্নিসংযোগ এবং লুটপাটের অভিযোগও রয়েছে।তাঁর বিরুদ্ধে রংপুর অঞ্চলে তৎপরতাকে ঘিরেই অভিযোগগুলো আনা হয়েছে। অভিযোগে বলা হয়েছে, ‌’৭১ সালে রংপুর কারমাইকেল কলেজের ছাত্র ছিলেন আজহারুল ইসলাম। তখন তিনি ইসলামী ছাত্র সংঘের রংপুর শাখার সভাপতি হিসেবে ঐ জেলায় আল-বদর বাহিনীরও নেতৃত্বে ছিলেন। ট্রাইবুনালের আইনজীবী প্যানেল এসব তথ্য জানিয়েছে।জামায়াতের সাবেক আমীর গোলাম আযম এবং বর্তমান সেক্রেটারী জেনারেল আলী আহসান মো: মুজাহিদ - এর বিরুদ্ধে মানবতাবিরোধী অপরাধে রায় হয়েছে গত কয়েকদিনে।সেই রায়ের বিরুদ্ধে জামায়াতের ডাকে আজ চতুর্থ দিনের মতো হরতাল চলছে। সেই পটভূমিতে আজহারুল ইসলামের বিরুদ্ধে অভিযোগ দাখিল হলো। আজহারুল ইসলাম গত বছরের অগাষ্ট মাস থেকে গ্রেফতার রয়েছেন।</body>
</article>
