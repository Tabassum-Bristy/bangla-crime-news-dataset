<article>
  <headline>লিবিয়ায় আইএস-এর হাতে আটক আরেক বাংলাদেশী</headline>
  <url>https://www.bbc.com/bengali/news/2015/03/150310_pg_bd_is_hostage</url>
  <published_at>১০ মার্চ ২০১৫</published_at>
  <category>অপহরণ</category>
  <body>লিবিয়ায় ইসলামিক স্টেট জঙ্গীরা সিরতে শহরের দক্ষিণে এক আক্রমণ চালিয়ে যে ৯ জনকে অপহরণ করেছে, তার মধ্যে আরো একজন বাংলাদেশী রয়েছেন।ত্রিপোলিতে বাংলাদেশের দূতাবাসকে উদ্ধৃত করে পররাষ্ট্র মন্ত্রণালয় বলছে, দ্বিতীয় এই বাংলাদেশীর নাম মোহাম্মদ আনোয়ার হোসেন।তার পাসপোর্ট নম্বর  এ ই ৩৬৩০৭৫৪, এবং তার দেশের বাড়ি নোয়াখালি জেলায়।সিরতে শহরের দক্ষিণে আল-গনি তেলক্ষেত্রে  গত শুক্রবার আইএস-এর বন্দুকধারীরা আক্রমণ চালিয়ে ১১ জনকে আটক করে এবং একজনকে শিরশ্ছেদ করে হত্যা করে।এর পর তারা ৯ জনকে  অপহরণ করে নিয়ে যায়।তার আগে অবশ্য  স্থানীয় লোকেরা তাদের সাথে লড়াই করে তেলক্ষেত্রটির নিয়ন্ত্রণ পুনর্দখল করে। প্রথমে জানা গিয়েছিল যে অপহৃতদের মধ্যে বাংলাদেশী আছেন একজন এবং তার নাম হেলাল উদ্দিন। তার বাড়ি জামালপুর জেলায় এবং পাসপোর্ট নম্বর বি ও ১৫৬৫৫৩। মি. আনোয়ার হোসেনকে সে সময় একই নামের একজন সুদানী নাগরিক বলে ভুল করা হয়েছিল।তবে পরে পাশের অন্য একটি তেলক্ষেত্রে কর্মরত আরেকজন বাংলাদেশী তার পরিচয় নিশ্চিত করেন।লিবিয়ার পররাষ্ট্র মন্ত্রণালয় বলেছে, তারা অপহৃতদের সন্ধান পেতে এবং তাদের মুক্তির জন্য সর্বাত্মক চেষ্টা চালাচ্ছে।</body>
</article>
