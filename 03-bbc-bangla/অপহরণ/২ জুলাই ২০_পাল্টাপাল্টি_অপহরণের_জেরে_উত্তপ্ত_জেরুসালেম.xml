<article>
  <headline>পাল্টাপাল্টি অপহরণের জেরে উত্তপ্ত জেরুসালেম</headline>
  <url>https://www.bbc.com/bengali/news/2014/07/140702_mb_palestine_israel_kidnapping</url>
  <published_at>২ জুলাই ২০১৪</published_at>
  <category>অপহরণ</category>
  <body>পূর্ব জেরুসালেমে মঙ্গলবার রাতে অপহৃত ফিলিস্তিনি কিশোরের অগিদগ্ধ দেহ খুঁজে পাওয়ার পর ফিলিস্তিনি তরুণদের সঙ্গে ইসরায়েলি দাঙ্গা পুলিশের সংঘর্ষ হয়েছে ।ফিলিস্তিনিরা পাথর ছুঁড়লে এবং ট্রামের ডিপো ধ্বংস করলে পুলিশ রবার বুলেট এবং কাঁদানে গ্যাস ছুঁড়েছে ।স্থানীয় লোকজন বলছে অধিকৃত ওয়েস্ট ব্যাংক থেকে যে তিনজন ইসরায়েলি তরুণকে অপহরণ ও পরে হত্যা করা হয়েছিল তাদের শেষ কৃত্যের অল্প কিছুক্ষণ পরেই ১৭ বছরের ফিলিস্তিনি মোহাম্মদ আবু খাদিরকে জোর করে একটি গাড়িতে তারা তুলে নিতে দেখেছে।ইসরায়েলি পুলিশ বলছে ফিলিস্তিনি কিশোরের হত্যা প্রতিশোধমূলক হতে পারে।ইসরায়েলি প্রধানমন্ত্রী বিনিয়ামিন নেতানিয়াহু ঘটনাকে ন্যক্কারজনক বলে বর্ণনা করেছেন ।ফিলিস্তিনি কিশোর মোহাম্মদ আবু খাদিরের হত্যার খবর ছড়িয়ে পড়ার পর পূর্ব জেরুসালেমের মুসলমান-প্রধান এলাকাগুলো অগ্নিগর্ভ হয়ে ওঠে।বিক্ষোভকারীরা রাস্তায় নেমে এসে ভাঙচুর শুরু করে। ছোট ছোট গুলতি হাতে ফিলিস্তিনি কিশোররা সশস্ত্র ইসরায়েলি পুলিশের দিকে ইট-পাথর ছুঁড়তে থাকে। জবাবে পুলিশ কাঁদানে গ্যাস এবং রবার বুলেট ব্যবহার করে।মোহাম্মদ আবু খাদিরের আধা পোড়া মৃতদেহ পাওয়া যায় জেরুসালেমের শহরতলীতে এক জঙ্গলের মধ্যে।তার পরিবারের তরফ থেকে অভিযোগ করা হয়েছে চলতি সপ্তাহে ওয়েস্ট ব্যাংকে তিনজন ইহুদি কিশোরের হত্যার প্রতিশোধ হিসেবেই তাকে অপহরণ করে খুন করা হয়েছে।তবে জেরুসালেম পুলিশের একজন মুখপাত্র বলছেন এই হত্যার উদ্দেশ্যটি তারা এখনও তদন্ত করে দেখছেন। '' ইসরায়েলি পুলিশ আজ ভোরবেলায় খবর পায় যে এই কিশোর নিখোঁজ হয়েছে। তারা জেরুসালেমের সড়কগুলিতে তল্লাশি চৌকি বসায়। এর ঘন্টা দেড়েক পরে জেরুসালেমের জঙ্গল থেকে তার লাশ উদ্ধার করা হয়। পুলিশ এখন বোঝার চেষ্টা করছে এটি কোন সাধারণ অপরাধের ফল, নাকী এর পেছনে কোন জাতীয়তাবাদী কারণ রয়েছে।''জেরুসালেম থেকে বিবিসির সংবাদদাতারা জানাচ্ছেন, এই পর পর হত্যাকান্ডের ঘটনাগুলো ইসরায়েলি এবং ফিলিস্তিনিদের মধ্যে নাজুক সম্পর্ককে আরো বড় বিপদের মুখে ঠেলে দিতে পারে।</body>
</article>
