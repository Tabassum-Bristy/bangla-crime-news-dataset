<article>
  <headline>মানবতাবিরোধী অপরাধে সোবহানের মামলার রায় আজ</headline>
  <url>https://www.bbc.com/bengali/news/2015/02/150217_pg_bd_ict_subhan_trial</url>
  <published_at>১৮ ফেব্রুয়ারি ২০১৫</published_at>
  <category>অপহরণ</category>
  <body>বাংলাদেশে জামায়াতে ইসলামীর শীর্ষ পর্যায়ের একজন নেতা আব্দুস সোবহানের মানবতাবিরোধী অপরাধ মামলার রায় আজ ঘোষণা করা হবে।মি: সোবহানকে ইতিমধ্যেই আদালতে নেয়া হয়েছে।তার বিরুদ্ধে হত্যা, গণহত্যা, অপহরণ, এবং নির্যাতনসহ মানবতাবিরোধী অপরাধের নয়টি অভিযোগ আনা হয়েছে।মানবতাবিরোধী অপরাধের অভিযোগে অভিযুক্ত জামায়াতের শীর্ষ নেতাদের মধ্যে মি: সোবহান ছাড়া অন্যদের মামলায় ট্রাইবুনাল থেকে রায় হয়ে গেছে।জামায়াতে ইসলামীর নায়েবে আমীর আব্দুস সোবহানের মানবতাবিরোধী অপরাধের মামলার রায় অপেক্ষমান ছিল আড়াই মাস ধরে।আন্তর্জাতিক অপরাধ ট্রাইবুনাল-২ মামলার শুনানি, যুক্তিতর্কসহ সকল কার্যক্রম শেষ করে রায়ের জন্য অপেক্ষমান রেখেছিল গত ৪ঠা ডিসেম্বর। ১৯৭১ সালে মুক্তিযুদ্ধের সময় হত্যা, গণহত্য, অপহরণ,আটক, নির্যাতন এবং লুটপাটের মতো মানবতাবিরোধী অপরাধের নয়টি অভিযোগ আনা হয় মি: সোবহানের বিরুদ্ধে।ট্রাইবুনালের আইনজীবী প্যানেলের অন্যতম সদস্য রানা দাশগুপ্ত জানিয়েছেন, জামায়াত নেতা আব্দুস সোবহানের বিরুদ্ধে আনা অভিযোগগুলো পাবনা জেলা-কেন্দ্রিক।জামায়াত নেতা আব্দুস সোবহানকে পুলিশ গ্রেফতার করেছিল ২০১২ সালের সেপ্টেম্বর মাসে। পরের বছর ২০১৩ সালে তার বিরুদ্ধে মানবতাবিরোধী অপরাধের অভিযোগের বিচার কার্যক্রম শুরু হয়। মামলায় বাদীপক্ষের ৩১ জন সাক্ষী আদালতে সাক্ষ্য দিয়েছে।জামায়াত নেতার পক্ষের অন্যতম একজন আইনজীবী শিশির মো: মনির বলেছেন, অভিযোগুলো রাজনৈতিক উদ্দেশ্যে আনা হয়েছে বলে তারা মনে করেন। অভিযোগের সপক্ষে যথেষ্ট যুক্তি-প্রমাণ আনা যায়নি বলে দাবি করেন এই আইনজীবী।তবে এমন অভিযোগ মানতে রাজি নয় প্রসিকিউশন বা বাদী পক্ষ। রানা দাশগুপ্ত বলেছেন,অভিযুক্ত ৭১ সালে পাবনা জেলা জামায়াতের আমির হিসেবে কি ভূমিকা রেখেছিলেন, সে সর্ম্পকিত সাক্ষ্যও তারা আদালতে তুলে ধরেছেন।মানবতাবিরোধ অপরাধের অভিযোগে জামায়াতের বর্তমান এবং সাবেক আমির সহ দশজনকে গ্র্রেফতার করা হয়েছিলো।তাদের মধ্যে বিচারিক আদালত থেকে আটজনের রায় হয়েছে অনেক আগে। আর ট্রাইবুনালে বিচার কাজ শেষ হওয়ার আগেই একজন নেতা আবুল কালাম মো: ইউসুফ মারা গেছেন। জামায়াতে শীর্ষ দশজন নেতার মধ্যে ট্রাইবুনালে শুধু আব্দুস সোবহানের রায় দেয়া বাকি ছিল।মি. সোবহান ১৯৭১ সালে মুক্তিযুদ্ধ শুরুর পর পাবনা জেলা শান্তি কমিটির সেক্রেটারি এবং পরে ভাইস-প্রেসিডেন্ট হন।তার নেতৃত্বে পাবনা জেলার বিভিন্ন থানায় শান্তি কমিটি, রাজাকার, আলবদর, আলশামস ও মুজাহিদ বাহিনী গঠন করে বিভিন্ন অপরাধ কর্ম চালানো হয় বলে প্রসিকিউশন অভিযোগ এনেছে।</body>
</article>
