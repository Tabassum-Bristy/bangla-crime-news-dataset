<article>
  <headline>অপহরণের দুই সপ্তাহেরও বেশি সময় পর মুক্ত</headline>
  <url>https://www.bbc.com/bengali/news/2013/07/130725_an_teletalk_employee_rescue_rangamati</url>
  <published_at>২৬ জুলাই ২০১৩</published_at>
  <category>অপহরণ</category>
  <body>বাংলাদেশের পার্বত্য জেলা রাঙামাটিতে সরকারি মোবাইল ফোন কোম্পানি টেলিটকের সাথে সম্পৃক্ত পাঁচজন অপহরণ হওয়ার দু’সপ্তাহ পর আজ খাগড়াছড়ির দীঘিনালা থেকে তাদের উদ্ধার করা সম্ভব হয়েছে।সেনাবাহিনী এবং পুলিশসহ বিভিন্ন বাহিনীর অভিযানে অপহরণকারীরা ঐ পাঁচজনকে মুক্তি দিয়েছে বলে জানিয়েছে প্রশাসন।তবে কোন মুক্তিপণ দিতে হয়েছে কিনা তা নিশ্চিত করে জানায়নি পুলিশ।প্রশাসন বলছে, অপহরণকারীদের শণাক্ত করা গেলেও তাদের আটক করা যায়নি।রাঙামাটির পুলিশ সুপার আমেনা বেগম বিবিসিকে বলছিলেন, এখন অপহরণকারীদের গ্রেফতারে অভিযান চালানো হবে।জুলাই মাসের আট তারিখে রাঙামাটির বাঘাইছড়ির একটি ঘাটে টেলিটকের টাওয়ার নির্মাণের কাজ করার সময় এই পাঁচজন ব্যক্তিকে অপহরণ করা হয় এবং পরে তাদের মুক্তিপণ দাবী করা হয়।অপহৃতদের মধ্যে চারজন ইঞ্জিনিয়ার আর একজন স্থানীয় বাঙালি যার বাড়ী খাগড়াছড়িতেই।ঘটনার পরবর্তীতে গত ১২ তারিখে বাঘাইছড়ি থানায় একটি মামলা দায়ের করা হয়।পুলিশ জানিয়েছে, অপহৃতদের উদ্ধারে রাঙামাটি ও খাগড়াছড়িতে সেনাবাহিনী এবং পুলিশসহ বিভিন্ন বাহিনীর অভিযান চালানো হয়।পুলিশ জানায় যৌথ অভিযানে অপহৃতদের উদ্ধার করা গেলেও এর সাথে জড়িতদের ধরা যায়নি। তবে তাদের ধরার জন্য এখন অভিযান চালানো হবে বলে জানিয়েছেন পুলিশ সুপার আমেনা বেগম।</body>
</article>
