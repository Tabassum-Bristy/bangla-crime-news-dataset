<article>
  <headline>কক্সবাজারে অপহৃত জেলেদের মুক্তি </headline>
  <url>https://www.bbc.com/bengali/news/2015/04/150416_mb_coxsbazar_fishermen_released</url>
  <published_at>১৬ এপ্রিল ২০১৫</published_at>
  <category>অপহরণ</category>
  <body>বাংলাদেশের কক্সবাজারের সোনাদিয়া দ্বীপের কাছে একটি মাছধরা ট্রলারে হামলা করে ২৯জন জেলেকে অপহরণের ১২ ঘণ্টা পর তাদের ছেড়ে দিয়েছে দস্যুরা। ডাকাতির শিকার আরো একটি ট্রলারের ২৬ জন জেলেকেও এদের সঙ্গে মুক্তি দেয়া হয়েছে।তাদের মুক্তির জন্য কোনো মুক্তিপণ দেওয়া হয়েছে কীনা সে বিষয়ে কিছু জানা যায় নি।কক্সবাজারের সোনাদিয়া দ্বীপের কাছে একটি মাছধরা ট্রলারে হামলা করে বৃহস্পতিবার ভোররাত চারটার দিকে ২৯ জন জেলেকে দস্যুরা অপহরণ করে বলে ওই ট্রলার মালিক জানান।ট্রলারের মালিক জয়নাল আবেদিন বিবিসি বাংলার সায়েদুল ইসলামকে জানিয়েছেন রোববার সমুদ্রে মাছ ধরতে যাওয়া তার তিনটি ট্রলার যখন ফিরছিল তখন একটির ওপর হামলা চালিয়ে দস্যুরা ২৯জনকে অপহরণ করে নিয়ে যায়।মিঃ আবেদিন জানান গভীর সমুদ্র থেকে বন্দরে ফেরার সময় আক্রান্ত ট্রলারে ৩১ জন জেলে ছিল।এদের মধ্যে তিনজন সমুদ্রে ঝাঁপিয়ে পড়ে, যদিও এদের একজনকে দস্যুরা আবার তুলে নিয়ে যায়।এর আগে ২৬ জন জেলেসহ আরেকজন মালিকের একটি ট্রলারও দস্যুরা অপহরণ করেছিল।মিঃ আবেদিনের ট্রলারের ২৯জন জেলের সঙ্গে তাদেরও মুক্তি দেওয়া হয়েছে বলে কোস্টগার্ড বাহিনী জানিয়েছে।সমুদ্রের এই এলাকায় প্রায়ই ডাকাতির অভিযোগ ওঠে।গত মার্চেই কক্সবাজার এলাকায় অর্ধ শতাধিক ট্রলারে ডাকাতি হয়েছে বলে বোট মালিক সমিতি জানিয়েছে।২০১৩ সালের এপ্রিলে একটি ডাকাতির পর অন্তত কুড়িজন জেলেকে হত্যা করেছিল ডাকাতরা।</body>
</article>
