<article>
  <headline>ভারতের দিল্লিতে আবার শিশু ধর্ষণ: কেজরিওয়ালের নিন্দা</headline>
  <url>https://www.bbc.com/bengali/news/2015/10/151017_india_rape_protest_kejriwal</url>
  <published_at>১৭ অক্টোবর ২০১৫</published_at>
  <category>অপহরণ</category>
  <body>ভারতের রাজধানী দিল্লিতে আবার শিশু ধর্ষণের ঘটনা ঘটেছে। সর্বশেষ দুই ও পাঁচ বছরের দুটি মেয়ে ধর্ষণের শিকার হবার পর শহরটির মুখ্যমন্ত্রী অরবিন্দ কেজরিওয়াল কেন্দ্রীয় সরকার ও পুলিশের তীব্র সমালোচনা করে বলেছেন, তারা শিশুদের রক্ষা করার জন্য তেমন কিছুই করছে না।শুক্রবার রাতে দুজন লোক একটি দু-আড়াই বছরের মেয়েকে অপহরণ করে তার ওপর যৌন নিপীড়ন চালানোর পর মেয়েটির বাড়ির কাছে একটি পার্কে ফেলে রেখে যায়। পুলিশ বলছে শিশুটিকে অন্তত একবার ধর্ষণ করা হয় বলে পরীক্ষায় জানা যায়, এবং তাকে পাওয়া যাবার সময় তার  ব্যাপক রক্তপাত হচ্ছিল।এ ঘটনায় কেউ এখনো গ্রেফতার হয় নি।পূর্ব  দিল্লিতে আরেকটি ঘটনায় পাঁচ বছরের একটি মেয়েকে তিন জন লোক লোভ দেখিয়ে প্রতিবেশীর বাড়িতে নিয়ে গিয়ে ধর্ষণ করে। দুটি মেয়েই এখন হাসপাতালে চিকিৎসাধীন তবে তাদের অবস্থা আশংকামুক্ত, বলছে পুলিশ। এর পর ক্ষুব্ধ মুখ্যমন্ত্রী অরবিন্দ কেজরিওয়াল টুইটার বার্তায় লেখেন, "এটা লজ্জাজনক এবং দুশ্চিন্তার ব্যাপার। পুলিশ নিরাপত্তা দিতে সম্পূর্ণ ব্যর্থ হয়েছে। প্রধানমন্ত্রী নরেন্দ্র মোদি আর লেফটেন্যান্ট-গভর্নর নাজীব জং কি করছেন?"এর মাত্র এক সপ্তাহ আগেই  উত্তর দিল্লিতে একটি দরিদ্র এলাকায় একটি চার বছর বয়স্ক মেয়ের ওপর ধর্ষণ ও ধারালো অস্ত্রের আক্রমণ চালানোহয়। এ ঘটনায় ২৫ বছরের এক যুবককে আটক করা হয়েছে। এই ঘটনাগুলো দিলি।ল শহরে ব্যাপক ক্ষোভ ও চাঞ্চল্য সৃষ্টি করে।এই শহরেই ২০১২ সালের এক ছাত্রীকে গণথধর্ষণ ও হত্যার ঘটনার পর ব্যাপক বিক্ষোভ হয় এবং নতুন ধর্ষণবিরোধী আইন করা হয়।কিন্তু তার পরও  সারা ভারত জুড়েই যৌন আক্রমণ অব্যাহত রয়েছে। ২০১৪ সালে শুধু দিল্লি শহরেই ২ হাজারের বেশি ধর্ষণের ঘটনা ঘটে।</body>
</article>
