<article>
  <headline>তানভীর জোহাকে তুলে নেওয়া হয়েছে :পরিবার</headline>
  <url>https://www.bbc.com/bengali/news/2016/03/160317_bd_zoha_cyber_missing</url>
  <published_at>১৭ মার্চ ২০১৬</published_at>
  <category>অপহরণ</category>
  <body>বাংলাদেশ ব্যাংকের রিজার্ভ চুরির পর ঢাকার কয়েকটি টেলিভিশনে সাইবার নিরাপত্তা বিশেষজ্ঞ পরিচয়ে মতামত দিয়ে আলোচনায় উঠে আসা তানভীর জোহা এখনো নিঁখোজ রয়েছেন। তার পরিবারের পক্ষ থেকে অভিযোগ করা হয়েছে বুধবার মধ্যরাত থেকেই তার কোন খোঁজ পাচ্ছেন না তারা।এ বিষয়ে পরিবারের জিডিও গ্রহণ করেনি পুলিশ।সংশ্লিষ্ট থানাগুলো তাদের এলাকায় এমন ঘটনার কথা অস্বীকার করেছে।রিজার্ভ থেকে প্রায় আটশ কোটি টাকা চুরির ঘটনার পর ঢাকার কয়েকটি টেলিভিশনে মতামত দিয়েছিলেন তানভীর জোহা।সেখানে তার পরিচয় দেয়া হয়েছিলো তথ্য ও যোগাযোগ প্রযুক্তি বিভাগের সাইবার নিরাপত্তা বিশেষজ্ঞ হিসেবে।তবে সোমবারই ওই বিভাগ থেকে জানানো হয় যে মিস্টার জোহার সাথে তাদের কোন সম্পর্ক নেই। এরপর বুধবার রাত থেকে তার কোন সন্ধান পাওয়া যাচ্ছেনা।মিস্টার জোহার চাচা মাহবুবুল আলম বিবিসিকে বলেছেন বুধবার রাতে খিলক্ষেত এলাকা থেকে একদল ব্যক্তি মিস্টার জোহা এবং তার এক বন্ধুকে তুলে নেয়।পরে জোহার বন্ধুকে কিছুদূর গিয়ে ছেড়ে দিলেও জোহাকে অপহরণ করে নিয়ে যায় তারা।বিষয়টি নিয়ে জিডি করতে গেলেও ঢাকার তিনটি থানার পুলিশ সেই জিডি গ্রহণে রাজী হয়নি বলে জানান মিস্টার আলম।</body>
</article>
