<article>
  <headline>নও মুসলিমের শিরোশ্ছেদ করলো আইএস জঙ্গীরা</headline>
  <url>https://www.bbc.com/bengali/news/2014/11/141116_mk_peter_kassig</url>
  <published_at>১৬ নভেম্বর ২০১৪</published_at>
  <category>অপহরণ</category>
  <body>কট্টর জঙ্গী গোষ্ঠি ইসলামিক স্টেট আরো একজন মার্কিন নাগরিককে শিরোচ্ছেদ করার ভিডিও ইন্টারনেটে প্রকাশ করেছে।আব্দুল রহমান কাসিগ, যিনি পিটার কাসিগ নামেও পরিচিত, তাকে গত বছর সিরিয়াতে অপহরণ করা হয়।ইন্টারনেটে ভিডিও ফুটেজে ছুরি হাতে মুখোশ পরা যে লোকটি পিটার কাসিগকে শিরোচ্ছেদ করার কথা বলছে,  এর আগেও তার কন্ঠেই পশ্চিমা নাগরিকদের শিরোচ্ছেদ করার ঘোষণা এসেছিল।যুক্তরাষ্ট্র এখনও এই হত্যাকান্ড নিশ্চিত করেনি।ইন্টারনেটে পোস্ট করা এই হত্যার ভিডিওটি যদি সত্যি হয়ে থাকে, তিনি হচ্ছেন পঞ্চম পশ্চিমা নাগরিক যাকে ইসলামিক স্টেট জঙ্গীরা বন্দী অবস্থায় গলা কেটে হত্যা করলো।ভিডিওটিতে দেখা যাচ্ছে, একজন ইসলামিক স্টেট জঙ্গী ছিন্ন মস্তকের পাশে দাঁড়িয়ে দাবি করছে এটি মি. কাসিগের।মার্কিন কর্তৃপক্ষ জানিয়েছে, তারা এই ভিডিওর সত্যতা যাচাই করার চেষ্টা করছে।ভিডিওতে যেসব মুখোশধারী ব্যক্তিদের দেখা যাচ্ছে, তাদের একজনকে জিহাদী জন নামে পরিচিত এক ব্রিটিশ জঙ্গী বলে মনে করা হচ্ছে। এর আগের চার পশ্চিমা জিম্মিকেও হত্যা করেছিল এই জিহাদী জন।একটি ব্রিটিশ সংবাদপত্রে আজকেই খবর বেরিয়েছে যে জিহাদী জন এক মার্কিন বিমান হামলায় আহত হয়েছে। কিন্তু এই খবরের সত্যতা কেউ নিশ্চিত করেনি।আবদুল রহমান কাসিগ ছিলেন মার্কিন সেনাবাহিনীর এক সৈনিক। ইসলাম ধর্মে দীক্ষা নেয়ার আগে তার নাম ছিল পিটার কাসিগ।মার্কিন বাহিনীর হয়ে তিনি ইরাক যুদ্ধে অংশ নিয়েছিলেন। কিন্তু ধর্মান্তরিত হওয়ার পর তিনি ত্রাণ কর্মী হিসেবে কাজ শুরু করেন।সিরিয়ায় সংঘাত শুরু হওয়ার পর মি. কাসিগ সেখানে লড়াইয়ে আহত বেসামরিক মানুষদের জরুরি চিকিৎসা সহায়তা দেয়ার জন্য একটি ত্রাণ সংস্থা চালু করেন।</body>
</article>
