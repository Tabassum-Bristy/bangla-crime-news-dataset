<article>
  <headline>ভারতের কাশ্মীরে অপহৃত পুলিশের আত্মীয়দের মুক্তি দিয়েছে হিজবুল মুজাহিদিন</headline>
  <url>https://www.bbc.com/bengali/news-45380630</url>
  <published_at>১ সেপ্টেম্বর ২০১৮</published_at>
  <category>অপহরণ</category>
  <body>ভারত শাসিত কাশ্মীরের পুলিশ কর্মীদের যে ১১জন আত্মীয়কে অপহরণ করেছিল হিজবুল মুজাহিদিন গোষ্ঠী, শুক্রবার রাতে তাদের মুক্তি দেয়া হয়েছে। বুধবার তারা অপহৃত হয়েছিলেন। তবে এই মুক্তির সঙ্গে হিজবুল মুজাহিদিন জানিয়েছে, তাদের দলের  সদস্যদের যেসব আত্মীয় পরিজনকে আটক করে রাখা হয়েছে, তাদের তিনদিনের মধ্যে মুক্তি না দিলে পুলিশ-কর্মীদের আত্মীয়স্বজনকে তারা রেহাই দেবে না।প্রায় তিনদশক ধরে কাশ্মীরে চলতে থাকা সশস্ত্র আন্দোলনে এর আগে কখনও এত বেশী সংখ্যায় পুলিশ-কর্মীদের পরিবার-পরিজন আক্রান্ত হননি। শুক্রবার রাতে জারি করা এক অডিও বার্তায় হিজবুল মুজাহিদিন কমান্ডার রিয়াজ নাইকু অপহৃতদের মুক্তি দেওয়ার কথা ঘোষণা করেন। একই সঙ্গে তিনি এই হুমকিও দিয়েছেন, তাঁর সতীর্থদের যেসব আত্মীয়স্বজনকে পুলিশ এবং নিরাপত্তা বাহিনী আটক করে রেখেছে, তাদের তিনদিনের মধ্যে যদি না ছেড়ে দেওয়া হয়, তাহলে পুলিশ-কর্মীদের আত্মীয়দের বড় শাস্তি পেতে হবে। রিয়াজ নাইকু বলেছেন যে এতদিন তারা কাশ্মীরের পুলিশকে নিজেদের রাজ্যের মানুষ বলে মনে করতেন, কিন্তু এখন দেখা যাচ্ছে যে লড়াইয়ের ময়দানে ফ্রন্টলাইনে থাকছে কাশ্মীর পুলিশই! নিরাপত্তা বাহিনীর হাজার হাজার সদস্যদের পরিবারপরিজন এখন নিরাপত্তাহীনতায় ভুগতে শুরু করেছেন। পুলিশের শীর্ষ কর্তারা নির্দেশ দিয়েছেন যাতে কোনও নিরাপত্তাবাহিনীর সদস্য ছুটি নিয়ে বাড়িতে না যান এই সময়ে, বা একা ঘোরাফেরা না করেন।  </body>
</article>
