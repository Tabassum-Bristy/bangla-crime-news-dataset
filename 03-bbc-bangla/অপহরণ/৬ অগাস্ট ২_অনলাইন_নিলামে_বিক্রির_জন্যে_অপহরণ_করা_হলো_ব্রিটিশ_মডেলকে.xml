<article>
  <headline>অনলাইন নিলামে বিক্রির জন্যে অপহরণ করা হলো ব্রিটিশ মডেলকে</headline>
  <url>https://www.bbc.com/bengali/news-40843267</url>
  <published_at>৬ অগাস্ট ২০১৭</published_at>
  <category>অপহরণ</category>
  <body>ইতালির পুলিশ বলছে, ব্রিটেনের একজন ফ্যাশন মডেলকে তারা উদ্ধার করেছে অপরাধীরা যাকে অনলাইনে বিক্রির উদ্দেশ্যে মিলান শহর থেকে অপহরণ করে এবং ছয়দিন আটকে রাখে। বিশ বছর বয়সী ঐ মডেল একটি ফটো শ্যুটে অংশ নেয়ার জন্য মিলান গিয়েছিলেন। পুলিশের কর্মকর্তারা বলছেন, এই ঘটনার জন্য লুকাস হেরবা নামে একজন পোলিশ নাগরিককে গ্রেফতার করা হয়েছে। তারা জানান, মিলানে নামার পরই দু'ব্যক্তি ঐ মহিলাকে আক্রমণ করে এবং নেশার ইনজেকশন দিয়ে তাকে অজ্ঞান করে। এরপর একটি ব্যাগের ভেতর ঢুকিয়ে তাকে গাড়ির বুটে তোলা হয় এবং টুরিন শহরের কাছে এক জায়গায় নিয়ে যাওয়া হয়। পুলিশের তদন্ত বিভাগ বলছে, অপহরণকারীরা বেশ কয়েকটি ওয়েবসাইটের মাধ্যমে নারীদের অনলাইনে নিলামে তোলে। সাইটগুলিতে প্রতিটি নারীর ছবির সাথে তাদের বর্ণনা এবং প্রাথমিক মূল্য দেয়া ছিল। তবে ছবিতে দেয়া নারীদের সবাইকে একই ব্যক্তিরা অপহরণ করেছে কি না, তা এখনও জানা সম্ভব হয়নি বলে মিলান পুলিশ বলছে। কর্মকর্তারা জানান, জিজ্ঞাসাবাদে গ্রেফতার হওয়া ব্যক্তিরা জানিয়েছে যে তারা 'ব্ল্যাক ডেথ গ্রুপ' নামে একটি অপরাধী চক্রের সদস্য যাদের মূল ব্যবসা হচ্ছে নারী পাচার। এই ঘটনাটি নিয়ে ইতালি, পোল্যান্ড এবং যুক্তরাজ্যে যৌথভাবে তদন্ত চলছে।</body>
</article>
