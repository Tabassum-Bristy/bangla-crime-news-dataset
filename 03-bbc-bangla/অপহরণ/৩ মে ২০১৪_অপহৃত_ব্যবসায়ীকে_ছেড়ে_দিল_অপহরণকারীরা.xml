<article>
  <headline>অপহৃত ব্যবসায়ীকে ছেড়ে দিল অপহরণকারীরা</headline>
  <url>https://www.bbc.com/bengali/news/2014/05/140502_an_abductiona_narayangank_businessman</url>
  <published_at>৩ মে ২০১৪</published_at>
  <category>অপহরণ</category>
  <body>বাংলাদেশে নারায়ণগঞ্জের সানারপাড় এলাকা থেকে অপহৃত ব্যবসায়ী সাইফুল ইসলামকে অপহরণকারীরা ছেড়ে দেয়ার পর তাকে আইনশৃঙ্খলা রক্ষাকারী বাহিনীর জিম্মায় নেয়া হয়েছে।শুক্রবার সাভারের নবীনগর এলাকায় অপহরণকারীরা গাড়ি থেকে তাকে নামিয়ে দেয়ার কিছু পরই র‍্যাব এর গাড়িতে করে তাকে সাভারে র‍্যাব কার্যালয়ে নিয়ে যাওয়া হয়।সেখানে মধ্যরাতে এক সংবাদ ব্রিফিং এ সাইফুল ইসলাম সাংবাদিকদের সাথে কথা বলেছেন।এ ঘটনায় আইনশৃঙ্খলা রক্ষাকারী বাহিনী কাউকে গ্রেপ্তার করতে পারেনি।তবে পুলিশ ও র‍্যাব এই দুই সংস্থাই বলছে মুক্তিপণ নয় বরং আইনশৃঙ্খলা রক্ষাকারী বাহিনীর তৎপরতার কারণেই অপহরণকারীরা তাকে ছেড়ে দিয়েছে।মধ্যরাতে সাভারে র‍্যাব এর কার্যালয়ে এক সংবাদ ব্রিফিংয়ে সাইফুল ইসলাম জানান শুক্রবার রাত সাড়ে ১১টার দিকে রাজধানীর কাছে সাভারের নবীনগরে স্মৃতিসৌধের কাছে একটি হোটেলের সামনে তাকে ফেলে চলে যায় অপহরণকারীরা।বৃহস্পতিবার ৪-৫ জন তরুন তাকে জোড় করে একটি গাড়িতে তুলে নেয়। তার বর্ণনায় ফুটে উঠে কিভাবে তাকে অপহরণ করা হয়েছিল।অপহরণের পর থেকেই তার চোখ বাধা অবস্থায় ছিল এবং কাউকেই চিনতে পারেননি বলেও জানান মি: ইসলাম। অপহরণকারীদের একজন তাকে লাঠি দিয়ে পিটিয়েছে বলেও জানান তিনি।ব্রিফিংয়ে র‍্যাব এর গণমাধ্যম বিষয়ক কর্মকর্তা হাবিবুর রহমান জানান যারা মি: ইসলামকে অপহরণ করেছে তারা সম্ভবত তার পূর্ব পরিচিত।অপহরণের পর থেকে একাধিকবার তার পরিবারের সাথে ফোনে অপহরণকারীরা যোগাযোগ করে এবং মুক্তিপণ হিসেবে ২০ লক্ষ টাকা চায় বলে তার স্ত্রী পুলিশের কাছে অভিযোগ করেন ।অপহরণকারীদের কাউকে গ্রেপ্তার করা যায়নি তবে মি: রহমান বলছিলেন অপরাধীদের ধরার ব্যাপারে তাদের কাজ অব্যাহত থাকবে।ওদিকে পুলিশের পক্ষে নারায়ণগঞ্জের নব নিযুক্ত পুলিশ সুপার ড: খন্দকার মহিদ উদ্দিন বিবিসি বাংলাকে জানান মুক্তিপণ চাইলেও শেষ পর্যন্ত অপহরণকারীরা আর তা আদায়ের দিকে যায়নি।তিনি বলেন পুলিশের তৎপরতাতেই অপহরণকারীরা ব্যবসায়ী সাইফুল ইসলামকে ফেলে রেখে গেছে।অপহৃত ব্যবসায়ী মি: ইসলামের সন্ধান দাবি করে তার এলাকার বাসিন্দারা গতকাল সানারপাড় এলাকায় বিক্ষোভ করে ঢাকা চট্টগ্রাম মহাসড়ক অবরোধ করে।গত রোববার নারায়ণগঞ্জ থেকে স্থানীয় একজন জনপ্রতিনিধি ও একজন আইনজীবীসহ সাত ব্যক্তি অপহৃত হওয়ার তিনদিন পর শীতলক্ষ্যা নদী থেকে তাদের মৃতদেহ উদ্ধার করা হয়।তবে মামলায় অভিযুক্তদের কাউকেই এখনও পর্যন্ত পুলিশ ধরতে পারেনি।</body>
</article>
