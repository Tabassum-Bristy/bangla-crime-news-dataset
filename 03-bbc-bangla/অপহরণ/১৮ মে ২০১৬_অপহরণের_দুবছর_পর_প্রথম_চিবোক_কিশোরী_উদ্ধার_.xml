<article>
  <headline>অপহরণের দুবছর পর প্রথম চিবোক কিশোরী উদ্ধার </headline>
  <url>https://www.bbc.com/bengali/news/2016/05/160518_chibok_girl_rescued_first_after_2yrs</url>
  <published_at>১৮ মে ২০১৬</published_at>
  <category>অপহরণ</category>
  <body>নাইজেরিয়ার সেনাবাহিনী নিশ্চিত করেছে যে দেশটির উত্তর পূর্বে ইসলামী জঙ্গী গোষ্ঠি বোকো হারামের ছিটমহল থেকে ২০১৪ সালে অপহৃত চিবোক স্কুলছাত্রীদের একজনকে উদ্ধার করা হয়েছে।তাদের মুক্তির জন্য আন্দোলনকারী একজন বিবিসিকে জানান যে ক্যামেরুন সীমান্তের কাছে সামবিসা জঙ্গলের ধারে সন্দেহভাজন বোকো হারাম যোদ্ধাদের সঙ্গে এক সংঘর্ষের পর নজরদারী একটি দল মঙ্গলবার ওই মেয়েটিকে খুঁজে পায়।চিবোকের একজন স্থানীয় নেতা বলেছেন আমিনা আলী এনকেক নামের ওই মেয়েটির সঙ্গে একটি শিশুও ছিল। মেয়েটি ও শিশুটিকে দামবোয়া শহরে সেনাবাহিনীর হাতে তুলে দেওয়া হয়েছে।অপহৃত হওয়ার দুবছর পর এই প্রথম অপহৃতদের একজনকে খুঁজে পাওয়া গেল।২০১৪ সালের এপ্রিল মাসে একটি মাধ্যমিক স্কুল থেকে এই মেয়েদের অপহরণ করা হয়েছিল। এখনও ২১৮জন স্কুল ছাত্রী নিখোঁজ রয়েছে।যে নজরদারি দলটি আমিনাকে খুঁজে পেয়েছে তারা একটি বেসরকারি যৌথ টাস্ক ফোর্স যারা বোকো হারামের সঙ্গে লড়াই করছে।স্থানীয় চিবোক নেতা রাজধানী আবুজাতে বলেছেন ওই দলের সদস্যরা জঙ্গলের ভেতর জ্বালানির কাঠ আনতে গিয়ে আমিনাকে খুঁজে পায়।আমিনাকে যখন অপহরণ করা হয়েছিল তখন তার বয়স ছিল ১৭। বর্তমানে ১৯ বছর বয়সী আমিনাকে দক্ষিণ চিবোকে তার মায়ের কাছে ফিরিয়ে দেওয়া হয়েছে।</body>
</article>
