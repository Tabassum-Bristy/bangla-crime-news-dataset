<article>
  <headline>যুক্তরাষ্ট্রে ১৮ বছর আগে চুরি যাওয়া নবজাতক উদ্ধার</headline>
  <url>https://www.bbc.com/bengali/news-38621188</url>
  <published_at>১৪ জানুয়ারি ২০১৭</published_at>
  <category>অপহরণ</category>
  <body>ফ্লোরিডার জ্যাকসনভিল শহরের একটি হাসপাতাল থেকে ১৮ বছর আগে চুরি যাওয়া এক নবজাতককে সাউথ ক্যারোলিনা থেকে উদ্ধার করেছে পুলিশ। কামিয়াহ মবলিকে ১৯৯৮ সালের জুলাই মাসে অপহরণ করা হয়েছিল। তাকে গোপন গোপন সংবাদের ভিত্তিতে পুলিশ উদ্ধার করে। সাউথ ক্যারোলিনার ওয়াল্টারবরোর কর্তৃপক্ষ বলছে, এই অপহরণের জন্য গ্লোরিয়া উইলিয়ামস নামে ৫১ বছর বয়সী এক মহিলার বিরুদ্ধে অভিযোগ এনেছে। মিস মবলি এতদিন  অন্য নামে পরিচিত ছিলেন এবং এই মিস উইলিয়ামসকেই মা বলে জানতেন। জ্যাকসনভিলের শেরিফ অফিস বলছে, ডিএনএ পরীক্ষার মাধ্যমে মিস মবলির পরিচয় নিশ্চিত করা হয়েছে। সে পুরো সুস্থ, সবল, স্বাভাবিক একজন ১৮ বছরের তরুণী এখন। কর্মকর্তারা বলছেন, এই অপহরণের ঘটনাটি নিয়ে এর আগে অন্তত আড়াই হাজার 'গোপন সংবাদ' যাচাই বাছাই করেছেন তারা। কিন্তু শেষ পর্যন্ত গত বছর পাওয়া একটি 'গোপন সংবাদে' কাজ হয়। মিস মবলি যখন অপহরণ হয়, তখন তার কোন ছবি ছিল না। বর্ণনা শুনে শিল্পীর আঁকা একটি ছবিই ছিল ভরসা। জ্যাকসনভিলের ইউনিভার্সিটি মেডিকেল সেন্টারের একজন স্বাস্থ্য কর্মীর ছদ্মবেশে এক মহিলা মাত্র আট ঘণ্টা বয়সী মিস মবলিকে অপহরণ করে নিয়ে যায়। তার মা সানারাকে ওই মহিলা এসে বলেছিল শিশুটির জ্বর হয়েছে এবং তার পরীক্ষা নিরীক্ষা প্রয়োজন। এই বলে সে মিস মবলিকে নিয়ে উধাও হয়ে যায়। সানারা তার সদ্য অপহৃত কন্যাকে উদ্ধারে তৎপর হন এবং ঘটনাটি গণমাধ্যমে ব্যাপক সাড়া জাগায়। যদিও মিস মবলির জন্মদাতা-জন্মদাত্রীকে খবরটি জানানো হয়েছে, খবর পেয়ে তারা 'উল্লসিত'ও হয়েছেন, কিন্তু কর্মকর্তারা বলছেন, মিস মবলি যেহেতু একজন প্রাপ্তবয়স্ক, ফলে তিনি কি করবেন সেটা এখন তার উপরেই নির্ভর করবে। "সে যখন অপহৃত হয়েছিল, তখন সে ছিল সদ্যোজাত শিশু, পুরো ব্যাপারটি বুঝে ওঠার জন্য তার এখন সময় প্রয়োজন। আমরা তার ব্যক্তিগত গোপনীয়তাকে সম্মান করি, আপনাদেরও করা উচিত", বলেন জ্যাকসনভিলের শেরিফ মাইক উইলিয়ামস।  আরো পড়ুন: যুক্তরাষ্ট্রে ১৮ বছর আগে চুরি যাওয়া নবজাতক উদ্ধারমৃত্যুর প্রস্তুতি নিয়ে সেদিন বঙ্গভবনে যান জেনারেল মইন</body>
</article>
