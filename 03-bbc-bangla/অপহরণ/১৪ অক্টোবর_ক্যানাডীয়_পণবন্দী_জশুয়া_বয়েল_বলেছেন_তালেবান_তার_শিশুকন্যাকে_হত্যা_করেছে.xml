<article>
  <headline>ক্যানাডীয় পণবন্দী জশুয়া বয়েল বলেছেন তালেবান তার শিশুকন্যাকে হত্যা করেছে</headline>
  <url>https://www.bbc.com/bengali/news-41622619</url>
  <published_at>১৪ অক্টোবর ২০১৭</published_at>
  <category>অপহরণ</category>
  <body>আফগানিস্তানে ঘুরতে গিয়ে যে ক্যানাডীয় নাগরিক এবং তাঁর অন্তসত্ত্বা স্ত্রী জঙ্গীদের হাতে অপহৃত হয়ে পাঁচ বছর আটক ছিলেন, ছাড়া পেয়ে দেশে ফিরে তিনি আজ শনিবার সাংবাদিকদের সঙ্গে কথা বলেছেন। জশুয়া বয়েল এবং তাঁর স্ত্রীকে তালিবানের সহযোগী সংগঠন হাক্কানি নেটওয়ার্ক ২০১২ সালে অপহরণ করে। মি: বয়েল জানিয়েছেন, তার এক সন্তানকে জঙ্গীরা হত্যা করে এবং বন্দী থাকা অবস্থায় তার স্ত্রীকে জঙ্গীরা ধর্ষণ করে এবং তার শিশুকন্যাকে হত্যা করে। ২০১২ সালে পরিবারসহ আফগানিস্তানে "ব্যাকপ্যাকিং" ছুটি কাটানোর সময় তালেবান তাদের আটক করেছিল বলে খবরে জানা যায়।দুই পরিবারের বাপমায়েরা আগেও প্রশ্ন তুলেছিলেন আফগানিস্তানের মত ''ঝুঁকিপূর্ণ'' একটা দেশে সপরিবারে জশুয়া কেন বেড়াতে গিয়েছিলেন?তার স্ত্রী ক্যাথলান কোলমানের বাবা মি: জিম কোলম্যান বলেন, "আফগানিস্তানের মত বিপদজনক দেশে অন্তস্বত্তা স্ত্রীকে নিয়ে যাওয়া আমার মত মানুষের মতে অবিবেচকের কাজ হয়েছে।''তবে মি: বয়েল বলেছেন তিনি সস্ত্রীক তালেবান নিয়ন্ত্রিত এলাকার গ্রামবসাীদের ত্রাণ দেবার কাজ করতে গিয়েছিলেন। তাদের যেখানে অপহরণ করা হয় সেখানে ''কোন ত্রাণকর্মী, কোন বেসরকারি সংস্থা ও সরকারি কর্মী'' আগে ঢুকতে পারেনি বলে তিনি জানান। পাঁচবছর বন্দী অবস্থায় থাকাকালীন জন্মানো তিনটি সন্তান নিয়ে তারা ফিরেছেন। তবে তাদের চতুর্থ কন্যাসন্তানটিকে তালেবান হত্যা করেছে বলে মি: বয়েল অভিযোগ করেছেন। সংবাদমাধ্যমে খবর এসেছিল মি: বয়েলের আগে একবার বিয়ে হয়েছিল ইসলামপন্থী এক নারীর সঙ্গে যিনি গুয়ান্তানামো বে-র এক সাবেক বন্দীর বোন। কিন্তু মি: বয়েল এ খবর অসত্য বলে উড়িয়ে দিয়েছে।  সিএনএন সংবাদ সংস্থা বলছে আমেরিকার তদন্তের ভয়ে তিনি একথা সম্ভবত অস্বীকার করছেন। </body>
</article>
