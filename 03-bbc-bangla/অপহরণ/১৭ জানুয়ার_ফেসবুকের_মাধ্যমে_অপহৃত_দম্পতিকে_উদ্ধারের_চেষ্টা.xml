<article>
  <headline>ফেসবুকের মাধ্যমে অপহৃত দম্পতিকে উদ্ধারের চেষ্টা</headline>
  <url>https://www.bbc.com/bengali/news/2016/01/160117_burkina_faso_kidnap_facebook</url>
  <published_at>১৭ জানুয়ারি ২০১৬</published_at>
  <category>অপহরণ</category>
  <body>বুরকিনা ফাসোতে অপহৃত এক বিদেশি দম্পতিকে উদ্ধারের চেষ্টায় ফেসবুকে ব্যাপক সাড়া পড়েছে।পশ্চিম আফ্রিকার এই দেশটিতে বয়স্ক এই দম্পতিকে অপহরণ করে নিয়ে গেছে সন্দেহভাজন ইসলামপন্থী জঙ্গিরা।এদের দু’জনেই অস্ট্রেলিয়ার নাগরিক।ড. কেন এলিয়ট একজন চিকিৎসক। তিনি এবং তার স্ত্রী সত্তরের দশক থেকে বুরকিনায় ফাসোর জিবো শহরে চিকিৎসা ব্যবস্থা গড়ে তুলেছেন।মালির সীমান্তবর্তী এই শহরটিতে এর আগে চিকিৎসার জন্যে সেখানে কোনো ব্যবস্থাই ছিলো না।অপহৃত এই দম্পতির দু’জনেরই বয়স আশির উপরে। চার দশকেরও বেশি সময় ধরে তারা সেখানে একটি চিকিৎসা কেন্দ্র পরিচালনা করছিলেন।ওই হাসপাতালের বেডের সংখ্যা ১২০। চালু হয়েছিলো ১৯৭২ সালে। মি. এলিয়ট ছিলেন তার একমাত্র চিকিৎসক। স্থানীয় লোকেদের সহায়তা নিয়ে তিনি হাসপাতালটি পরিচালনা করছিলেন।অস্ট্রেলিয়ায় এই দম্পতির পরিবারের সদস্যরা বলছেন, কেনো তাদেরকে অপহরণ করা হয়েছে এবং তাদেরকে কোথায় নিয়ে যাওয়া হয়েছে সেবিষয়ে তারা কিছুই জানেন না।এই অপহরণের সাথে রাজধানীর একটি হোটেলে জঙ্গি হামলার কোনো সম্পর্ক আছে কীনা সেটাও পরিষ্কার নয়।এই দম্পতিকে অপহরণ করা হয় শুক্রবার রাতে এবং তার পরপরই স্থানীয় লোকজন একটি ফেসবুক পাতা খুলে তাদের মুক্তির জন্যে আহবান জানাতে শুরু করে।প্রচুর লোকজন লাইক দিয়ে, মন্তব্য করে এই আহবানে যোগ দিচ্ছে।এর আগে, বুরকিনা ফাসোর রাজধানীতে একটি হোটেলে শুক্রবার রাতের জঙ্গি হামলায় ১৮টি দেশের অন্তত ২৯ জন নাগরিক নিহত হয়।</body>
</article>
