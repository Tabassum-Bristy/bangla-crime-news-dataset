<article>
  <headline>বাংলাদেশে যুদ্ধাপরাধের দায়ে দুজনের আমৃত্যু কারাদণ্ড  </headline>
  <url>https://www.bbc.com/bengali/news/2015/05/150520_si_ict_warcrimes_bangladesh_mahidur_afsar</url>
  <published_at>২০ মে ২০১৫</published_at>
  <category>অপহরণ</category>
  <body>একাত্তরে মানবতা বিরোধী অপরাধের অভিযোগে মাহিদুর রহমান ও আফসার হোসেন টুটুকে আমৃত্যু কারাদণ্ড দিয়েছে আন্তর্জাতিক অপরাধ ট্রাইব্যুনাল।একাত্তরে বাংলাদেশের মুক্তিযুদ্ধ চলার সময় চাঁপাইনবাবগঞ্জের শিবগঞ্জ এলাকায় অপহরণ, হত্যা ও নির্যাতনের তিনটি অভিযোগ ছিল।এর মধ্যে প্রথম অভিযোগে তাদের আমৃত্যু কারাদণ্ড এবং দ্বিতীয় অভিযোগে পাঁচবছরের কারাদণ্ড দেয়া হয়।তবে তৃতীয় অভিযোগে এর আগে দালাল আইনে দণ্ডিত হওয়ায় ওই অভিযোগটি বাদ দেয়া হয়।বুধবার সকালে এই রায় ঘোষণা করেন ঢাকায় আন্তর্জাতিক অপরাধ ট্রাইব্যুনাল-২ এর চেয়ারম্যান বিচারপতি ওবায়দুল হাসান।এর কিছুক্ষণ আগে কারাগার থেকে তাদের ট্রাইব্যুনালে নিয়ে আসা হয়।তদন্ত সংস্থা অভিযোগ করেছে, একাত্তরে মাহিদুর রহমান এবং আফসার হোসেন বাংলাদেশের স্বাধীনতা সংগ্রামকে অস্বীকার করে পাকিস্তানি দখলদার বাহিনীকে সহযোগিতা করার জন্য সশস্ত্র রাজাকার বাহিনীতে যোগদান করেন।শিবগঞ্জ উপজেলার বিনোদপুর স্কুল মাঠে ও এর আশেপাশে সংঘটিত গণহত্যার ঘটনায় ২০১৩ সালে এই দুজনসহ ১২ জনকে আসামি করে জেলা আদালতে মামলা দায়ের করেন গণহত্যার শিকার শহীদ পরিবারের সদস্য বদিউর রহমান বুদ্ধু।১১ ফেব্রুয়ারি তদন্ত সংস্থা তদন্ত শুরু করে এবং ২০১৪ সালের ২৭ অক্টোবর প্রতিবেদন দাখিল করে।২০১৪ সালের ১৫ সেপ্টেম্বর শিবগঞ্জের দুর্লভপুর ইউনিয়ন থেকে মাহিদুর এবং বিনোদপুর থেকে আফসারকে গ্রেপ্তার করে পুলিশ।সে বছর ১১ ডিসেম্বর অভিযোগ গঠনের মধ্য দিয়ে তাদের বিচার শুরু হয়।সাড়ে চার মাসের বিচার প্রক্রিয়া শেষে ২২ এপ্রিল মামলাটির রায় অপেক্ষমাণ রাখেন আদালত।</body>
</article>
