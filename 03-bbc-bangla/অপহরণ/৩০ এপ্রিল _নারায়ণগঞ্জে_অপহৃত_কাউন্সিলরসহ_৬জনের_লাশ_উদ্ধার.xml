<article>
  <headline>নারায়ণগঞ্জে অপহৃত কাউন্সিলরসহ ৬জনের লাশ উদ্ধার</headline>
  <url>https://www.bbc.com/bengali/news/2014/04/140430_mb_narayangunj_body_recovered</url>
  <published_at>৩০ এপ্রিল ২০১৪</published_at>
  <category>অপহরণ</category>
  <body>বাংলাদেশে নারায়ণগঞ্জ সিটি কর্পোরেশনের কাউন্সিলর নজরুল ইসলামের লাশ পাওয়া গেছে।জেলার শীতলক্ষ্যা নদী থেকে আজ বুধবার মোট ছয়টি লাশ ভেসে ওঠার খবর পাওয়া গেছে।নারায়ণগঞ্জ বন্দর থানা এলাকার তদন্ত বিভাগের ওসি মোকারম হোসেন বিবিসি বাংলার কাদির কল্লোলকে জানিয়েছেন আজ দুপুরের দিকে প্রথমে তিনটি লাশ ভেসে ওঠার খবর পাওয়া যায়।স্থানীয়দের কাছ থেকে পাওয়া খবরের ভিত্তিতে পুলিশ গিয়ে ওই লাশ তিনটি উদ্ধার করে।লাশের একটি ক’দিন আগে অপহৃত নজরুল ইসলামের বলে শনাক্ত করেছেন তাঁর ভাই।মিঃ হোসেন জানান এরপরে পর পর আরো তিনটি লাশ ভেসে ওঠে।নজরুল ইসলামসহ চারটি লাশের পরিচয় এ পর্যন্ত শনাক্ত করা গেছে বলে পুলিশের তদন্ত কর্মকর্তা জানিয়েছেন।এর সবগুলোই নারায়ণগঞ্জ থেকে রোববার অপহৃত হওয়া ব্যক্তিদের লাশ। তবে আইনজীবী চন্দন সরকারের মৃতদেহ এখনও শনাক্ত করা যায় নি।মিঃ হোসেন বলেছেন নদীর দুই কিলোমিটার এলাকার মধ্যে সবগুলি মৃতদেহ ভেসে উঠেছে।তিনি আরো জানিয়েছেন মৃতদেহগুলোর দুই হাত পেছনে বাঁধা ছিল, তাদের দুই পা-ও বাঁধা অবস্থায় ছিল এবং মৃতদের শরীরের বিভিন্ন অংশে ধারালো অস্ত্রের আঘাতের চিহ্ন রয়েছে। মৃতদেহগুলোর সঙ্গে ইঁট বাঁধা ছিল যাতে সেগুলো ভেসে না ওঠে।পুলিশ কর্মকর্তা বলেছেন মৃতদেহগুলো গলে খুবই বিকৃত হয়ে গেছে বলে সেগুলো শনাক্ত করতে সময় লাগছে।কাউন্সিলর নজরুল ইসলাম ছাড়া বাকি যাদের মৃতদেহ শনাক্ত করা হয়েছে বলে কাদির কল্লোল জানিয়েছেন তারা হলেন নজরুল ইসলামের গাড়ির চালক এবং অন্য একজন সহযোগী আর তৃতীয় জন হলেন অপহৃত আইনজীবী চন্দন সরকারের গাড়ির চালক।এদিকে, নারায়ণগঞ্জের কাউন্সিলরসহ সাতজনকে অপহরণের ঘটনার পরিপ্রেক্ষিতে ‘সঠিকভাবে দায়িত্ব পালনে ব্যর্থতার’ দায়ে গত দুদিনে নারায়ণগঞ্জের পুলিশ প্রধান এবং জেলা প্রশাসককেও প্রত্যাহার করা হয়েছে। গত রোববার নারায়ণগঞ্জ সিটি কর্পোরেশনের কাউন্সিলর নজরুল ইসলাম, আইনজীবী চন্দন সরকারসহ সাতজন অপহৃত হন।নারায়ণগঞ্জ সিটি কর্পোরেশনের ২ নম্বর ওয়ার্ডের কাউন্সিলর নজরুল ইসলামসহ পাঁচজনকে রোববার দিনদুপুরে ঢাকা-নারায়ণগঞ্জ সংযোগ সড়ক থেকে অপহরণ করা হয়েছিলো।একই সড়ক থেকে প্রায় একই সময়ে নিখোঁজ হয়েছিলেন স্থানীয় আইনজীবী চন্দন কুমার সরকার ও তাঁর গাড়ির চালক।কিছু প্রত্যক্ষদর্শী দাবি করছিল র‍্যাবের পোশাক পরা কিছু লোক কাউন্সিলর নজরুল ইসলাম এবং তার সহযোগীদের অপহরণ করে, তবে র‍্যাব বা পুলিশ এমন কাউকে আটকের কথা অস্বীকার করেছে।</body>
</article>
