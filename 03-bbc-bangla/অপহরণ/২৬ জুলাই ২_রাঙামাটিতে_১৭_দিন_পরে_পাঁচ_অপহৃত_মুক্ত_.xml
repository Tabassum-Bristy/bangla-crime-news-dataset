<article>
  <headline>রাঙামাটিতে ১৭ দিন পরে পাঁচ অপহৃত মুক্ত </headline>
  <url>https://www.bbc.com/bengali/news/2013/07/130726_si_teletak_employee_kidnap_rangamati</url>
  <published_at>২৬ জুলাই ২০১৩</published_at>
  <category>অপহরণ</category>
  <body>বাংলাদেশের পার্বত্য জেলা রাঙামাটি থেকে অপহৃত মোবাইল সেবাদাতা প্রতিষ্ঠান, টেলিটকের সাথে সম্পৃক্ত ৫ জন কর্মীকে শুক্রবার ভোরে উদ্ধার করা হয়েছে।অপহরণের ১৭ দিন পর সেনাবাহিনী এবং পুলিশসহ বিভিন্ন বাহিনীর অভিযানে অপহরণকারীরা এই পাঁচজনকে রেখে পালিয়ে গেছে বলে জানিয়েছে স্থানীয় প্রশাসন। তবে অপহরণকারীদের পুলিশ গ্রেপ্তার করতে পারেনি।সম্প্রতি পার্বত্য চট্টগ্রামে এ ধরণের বেশ কিছু অপহরণের ঘটনা ঘটেছে।পুলিশ বলছে, পরিকল্পিতভাবেই সন্ত্রাসীরা এসব অপহরণ করছে ।রাঙামাটির বাঘাইছড়ি থেকে এই পাঁচজন কর্মী অপহৃত হন গত ৮ জুলাই। এর ১৭ দিন পর খাগড়াছড়ি জেলার দীঘিনালা থেকে তাদের উদ্ধার করা হলো। উদ্ধারকৃতরা বলছেন, মূলত: মুক্তিপণের জন্যই তাদেরকে অপহরণ করা হয়েছিল।অপহৃতদের একজন মোহাম্মদ আখতারুজ্জামান বিবিসিকে জানিয়েছেন, এই ১৭ দিন যাবত অপহরণকারীরা তাদেরকে নিয়ে বিভিন্ন পাহাড়ে স্থানান্তর করেছে।মি. আখতারুজ্জামান বলছে¸"তিনদিন আমাদের মাটির একটি বাড়িতে রেখেছিল, এরপর থেকে বিভিন্ন পাহাড়ের ওপর অস্থায়ী ঘর বানিয়ে থাকতো। ওদের কথাও আমরা বুঝতাম না।"অপহরণকারীরা নিজেদের বিদ্রোহী বলে দাবী করে বলে জানান মি. আখতারুজ্জামান।এই অপহরণের জন্য প্রাথমিকভাবে পার্বত্য শান্তিচুক্তির বিরোধীতাকারী সংগঠন ইউপিডিএফকে দায়ী করেছে পুলিশ। তবে পুলিশের কাছে ইউপিডিএফের উচ্চপর্যায়ের নেতারা তাদের সংগঠনের সম্পৃক্ততার কথা অস্বীকার করছেন।রাঙামাটিতে এ ধরণের অপহরণের ঘটনা এই প্রথম নয়। এর মাসখানেক আগেই আরেক মোবাইল সেবাদাতা প্রতিষ্ঠান গ্রামীনফোনের জন্য কাজ করতে আসা ৩ জনকে অপহরণ করেছিল সন্ত্রাসীরা।সেবারও তারা ছাড়া পেয়েছিলেন। কিন্তু কোন অপহরণকারী গ্রেপ্তার হননি। রাঙামাটির পুলিশ সুপার আমিনা বেগম বলছিলেন, পরিকল্পিতভাবেই এসব অপহরণের ঘটনা ঘটাচ্ছে সন্ত্রাসীরা।আমিনা বেগম বলছেন, "এই অপহরণের এক সপ্তাহ আগে সন্ত্রাসীরা মোবাইল টাওয়ারের লাইনটি কেটে দিয়েছিল। কেটে দেয়ার উদ্দেশ্য ছিল, এটি কেটে দেয়া হলে টাওয়ার সংস্কারের জন্য ঢাকা থেকে লোক আসবে এবং তারা তাদের অপহরণ করবে।"শুধুমাত্র অন্য জেলা থেকে পার্বত্য চট্টগ্রামে কাজ করতে আসা বাঙ্গালীরাই নন, পার্বত্য চট্টগ্রামের স্থানীয় পাহাড়িদের অনেকেই এখনো বিভিন্ন সংগঠনের হাতে দীর্ঘদিন যাবত অপহৃত অবস্থায় রয়েছেন বলে বিভিন্ন গণমাধ্যমের খবরে উঠে এসেছে।এর আগে পার্বত্য চট্টগ্রামে বিভিন্ন বেসরকারী উন্নয়ন সংস্থার জন্য কর্মরত বিদেশীদের অপহরণের ঘটনা ঘটেছিল।পার্বত্য চট্টগ্রাম বিষয়ক সংসদীয় স্থায়ী কমিটির সভাপতি মোহাম্মদ শাহ আলম বলছেন, প্রাকৃতিকভাবে দুর্গম এলাকা হওয়ায় এসব এলাকা থেকে সন্ত্রাসীদের গ্রেপ্তার করা কঠিন হয়ে দাড়ায়, তবে অবস্থার উন্নতি হচ্ছে বলে তিনি দাবী করছেন।নানা সময়ে অপহরণের পর উদ্ধার পাওয়া বিভিন্ন প্রতিষ্ঠানের এসব কর্মীরা মুক্তিপণের বিনিময়েই উদ্ধার পেয়ে থাকেন বলে স্থানীয় নানা গণমাধ্যমের খবরে বলা হয়। কিন্তু কোন পক্ষই মুক্তিপণের বিষয়টি কখনোই স্বীকার করেনি।তবে এই উদ্ধার অভিযানের ক্ষেত্রে মুক্তিপণ দেবার কোন ঘটনা ঘটেনি বলে জানাচ্ছেন রাঙামাটির পুলিশ সুপার আমিনা বেগম। তিনি বলেন, বরং এই প্রথমবারের মতো অপহরণের মামলা দায়ের করে তার ভিত্তিতেই এই উদ্ধারকাজ চলেছে।</body>
</article>
