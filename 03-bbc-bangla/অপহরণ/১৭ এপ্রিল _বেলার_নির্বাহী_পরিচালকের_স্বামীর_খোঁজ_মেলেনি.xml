<article>
  <headline>বেলার নির্বাহী পরিচালকের স্বামীর খোঁজ মেলেনি</headline>
  <url>https://www.bbc.com/bengali/news/2014/04/140416_rh_rizwana</url>
  <published_at>১৭ এপ্রিল ২০১৪</published_at>
  <category>অপহরণ</category>
  <body>বাংলাদেশে একজন পরিবেশবাদী আন্দোলনকারীর স্বামীকে অজ্ঞাতপরিচয় ব্যক্তিরা অপহরণ করার একদিন পরও তাকে উদ্ধার করা যায়নি।বাংলাদেশ পরিবেশ আইনজীবী সমিতি বা বেলার নির্বাহী প্রধান সৈয়দা রিজওয়ানা হাসান গতকাল অভিযোগ করেন তার স্বামী ব্যবসায়ী আবু বকর সিদ্দিককে অপহরণ করা হয়েছে।তাকে খুঁজে বের করতে পুলিশ কাল এবং আজ সারাদিন ধরে নানা ধরনের তৎপরতা চালালেও স্বরাষ্ট্র প্রতিমন্ত্রী আসাদুজ্জামান খান বিবিসিকে জানিয়েছেন, উল্লেখযোগ্য কোন সূত্র বের করা যায়নি।পুলিশ এবং র‍্যাবের কর্মকর্তারা বলেছেন, সৈয়দা রিজওয়ানা হাসান পরিচিত ব্যক্তিত্ব হলেও তাঁর স্বামী সেভাবে পরিচিত নন।ফলে তাঁর কোন রেকর্ড সম্পর্কেও পুলিশের কোন ধারণা নেই। এখন পুলিশ একটা ধারণা পাওয়ার চেষ্টা করছে এবং তার ভিত্তিতে তারা এগুতে চাইছে ।অন্যদিকে, যে মাইক্রোবাসে করে তাকে অপহরণ করা হয়েছে, তার একটা ছবি পাওয়ার কথা পুলিশ বলছে।তারা জানাচ্ছে, অপহরণের পর মাইক্রোবাসটি ঢাকার যাত্রাবাড়ী-গুলিস্তানের সাথে যুক্ত হানিফ ফ্লাইওভার দিয়ে পলাশীর দিকে এসেছে।এই ছবি ঐ ফ্লাইওভারের সিসিটিভিতে ধরা পড়েছে।মাইক্রোবাসটির পিছনে একটি নাম্বার প্লেটও ছিল।তবে পুলিশ বলেছে, ভুয়া নাম্বার প্লেট ব্যবহার করা হয়েছে।এর বাইরে তেমন কোন অগ্রগতির কথা পুলিশ বলতে পারেনি।আইন-শৃঙ্খলা রক্ষাকারী বাহিনীর সাথে কয়েক দফা বৈঠকের পর সৈয়দা রিজওয়ানা হাসান সাংবাদিকদের বলেছেন, পুলিশে কাছ থেকে এখনও তিনি আশান্বিত হওয়ার মতো কোন তথ্য পাননি।তবে তিনি আশা হারাননি।আইন শৃঙ্খলা রক্ষাকারী বাহিনীগুলো চেষ্টা চালাচ্ছে বলে তার মনে হচ্ছে।অপহরণের ঘটনার পর তিনি দু’একটা ফোন পেয়েছেন।যেখানে স্বেচ্ছায় ঘটনা সম্পর্কে কিছু তথ্য দেওয়ার চেষ্টা ছিল।সেগুলো তিনি পুলিশকে জানিয়েছেন।তদন্তের স্বার্থে তা এখন তিনি প্রকাশ করতে চান না।তবে হুমকি বা মুক্তিপণ চেয়ে, এমন কোন ফোন তিনি পাননি।</body>
</article>
