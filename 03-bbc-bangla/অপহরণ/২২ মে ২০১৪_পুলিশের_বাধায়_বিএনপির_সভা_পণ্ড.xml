<article>
  <headline>পুলিশের বাধায় বিএনপির সভা পণ্ড</headline>
  <url>https://www.bbc.com/bengali/news/2014/05/140522_an_bnp_police_meeting</url>
  <published_at>২২ মে ২০১৪</published_at>
  <category>অপহরণ</category>
  <body>বাংলাদেশে পুলিশের বাধার মুখে বিএনপি ঢাকায় তাদের পূর্বনির্ধারিত একটি নাগরিক সভা করতে পারেনি।রাজধানীতে বিএনপি বা এর সহযোগী সংগঠনগুলোর নেতাকর্মী, যারা গুম বা অপহরণ হয়েছে, তাদের পরিবারের সদস্য এবং বিভিন্ন পেশার প্রতিনিধিদের নিয়ে ঢাকার ইঞ্জিনিয়ার্স ইনস্টিউশনে বিএনপির এই অনুষ্ঠানে খালেদা জিয়ার বক্তব্য রাখার কথা ছিল।বিএনপি বলেছে, সরকার এখন মৌলিক সব অধিকার হরণ করছে।পুলিশ বলেছে, এই সভা করার অনুমতি নেওয়া হয়নি। এদিকে সন্ধ্যায় বিএনপি নেত্রী খালেদা জিয়া তার কার্যালয়ে এক অনুষ্ঠানে সরকারের এমন আচরণের সমালোচনা করেছেন।বিএনপির নাগরিক সভাকে কেন্দ্র করে পুলিশ সকালেই অবস্থান নিয়েছিল ঢাকায় ইঞ্জিনিয়ার্স ইনস্টিটিউশন মিলনায়তন চত্বরে। বেলা ১২টার দিকে অনুষ্ঠানের প্রস্তুতি নিতে বিএনপির কিছু নেতাকর্মী সেখানে গেলে পুলিশ তাতে বাধা দেয় এবং তালা লাগিয়ে দেয় মিলনায়তনের গেটে।পুলিশের বাধার মুখেই বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ কিছু নেতাকর্মী মিলনায়তনে চত্বরে অবস্থান নেন। সেখানেও পুলিশ বাধা দেয়।শেষ পর্যন্ত বিকেল চারটার দিকে বিএনপি নেতা মি: আলমগীর তাদের নাগরিক সভা করতে না পারার বিষয়ে বক্তব্য তুলে ধরেন সেখানে উপস্থিত সাংবাদিকদের কাছে।তিনি বলেছেন, "ঘরোয়া পরিবেশে মতবিনিময় করার ক্ষেত্রেও সরকার বাধা দিলো। ন্যূনতম অধিকারগুলোও সরকার কেড়ে নিচ্ছে"। বিএনপি বলেছে, গত এক বছরে ঢাকায় বিএনপি বা এর সহযোগী সংগঠনগুলোর ২২জন নেতাকর্মী গুম বা অপহরণের শিকার হয়েছেন।এই ক্ষতিগ্রস্ত পরিবারগুলোকে নিয়ে প্রতিবাদ জানাতে দলটি এই নাগরিক সভার আয়োজন করেছিল। সেখানে আইনজীবী, শিক্ষক,সাংবাদিকসহ বিভিন্ন পেশায় বিএনপির সমমনাদের পাশাপাশি বিদেশি কূটনীতিকদেরও আমন্ত্রণ জানানো হয়েছিল।জার্মানীর দূতাবাসের একজন কর্মকর্তাকে অনুষ্ঠানস্থলে এসে আবার ফেরত যেতে দেখা যায়।সিনিয়র আইনজীবী রফিকুল হক অনুষ্ঠানে যোগ দিতে এসে পুলিশের বাধা দেখে এর সমালোচনা করেন সাংবাদিকদের কাছে।তিনি বলেছেন, "যখন যে সরকারে থাকে, সেই এমন আচরণ করে। আশা করি, সরকার কথা বলার অধিকার দেবে"।গুম বা অপহরণের শিকার বিএনপির নেতাকর্মীদের পরিবারের সদস্যদের অনুষ্ঠানস্থলে নেওয়া হয়নি পুলিশের বাধার কারণে।এদের মধ্যে ঢাকার ৩৮ নম্বর ওয়ার্ড বিএনপির নেতা সাজেদুল ইসলাম সুজনকে ছয় মাস আগে অপহরণ করা হয়েছে বলে অভিযোগ রয়েছে। তার স্ত্রী নাসিমা আকতার বলেছেন, এখনও তিনি তার স্বামীকে ফিরে পাচ্ছেন না। সেই প্রতিবাদ জানাতে তিনি ঐ অনুষ্ঠানে যোগ দিতে চেয়েছিলেন। বিএনপির এই অনুষ্ঠানে বাধা দেওয়ার ক্ষেত্রে পুলিশ তাদের অনুমতি না নেওয়ার কথা বলেছে। যদিও বিএনপি তা অস্বীকার করেছে।কিন্তু আওয়ামী লীগ নেতা মাহবুবুল আলম হানিফ বলেছেন, উস্কানিমূলক বক্তব্য দিয়ে অস্থিতিশীল পরিস্থিতি সৃষ্টি করা হতে পারে, এমন আশংকা থেকে পুলিশ পদক্ষেপ নিয়েছে।তবে এর আগে নারায়ণগঞ্জে সাতজনের খুনের ঘটনার প্রতিবাদে সেখানে এবং ঢাকায় বিএনপিকে সমাবেশের অনুমতি দেওয়া হয়নি।এদিকে, ইঞ্জিনিয়ার্স ইনস্টিটিউশন মিলনায়তনে সভা করাতে না পেরে বিএনপি চেয়ারপারসন খালেদা জিয়া গুলশানে তার কার্যালয়ে এক অনুষ্ঠানে বক্তব্য দিয়েছেন। সেই অনুষ্ঠানে সাংবাদিক এবং গুম, অপহরণের শিকার বিএনপির নেতাকর্মিদের পরিবারের সদস্যরা উপস্থিত ছিলেন।</body>
</article>
