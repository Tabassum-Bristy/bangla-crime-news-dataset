<article>
  <headline>ঢাকার বিমানবন্দরে আটকে দেয়া হলো শফিক রেহমানকে</headline>
  <url>https://www.bbc.com/bengali/news-39061138</url>
  <published_at>২৩ ফেব্রুয়ারি ২০১৭</published_at>
  <category>অপহরণ</category>
  <body>শফিক রেহমানকে ঢাকার হযরত শাহজালাল আন্তর্জাতিক বিমানবন্দরে আটকে দিয়েছে ইমিগ্রেশন পুলিশ। সকাল ৭টায় টার্কিশ এয়ারলাইন্সের একটি বিমানে তার লন্ডনে যাবার কথা ছিল। মি. রেহমানের সহকারী তারিকুল ইসলাম চয়ন বিবিসি বাংলাকে জানিয়েছেন, ক্যান্সার আক্রান্ত অসুস্থ স্ত্রীকে দেখতে মি. রেহমান লন্ডনে যাবার জন্য বিমানবন্দরে যান। কিন্তু বিমানবন্দরে ইমগ্রেশন পুলিশ, মি. রেহমানের বিদেশ ভ্রমণের ব্যপারে তাদের কাছে কোন তথ্য নেই, জানিয়ে তাকে বাধা দেয়। মি. ইসলাম জানিয়েছেন, মি. রেহমানের বিদেশে যেতে কোন নিষেধাজ্ঞা নাই। এছাড়া গ্রেপ্তারের পর আটক করা তার পাসপোর্টটিও কর্তৃপক্ষ তিনদিন আগে ফেরত দিয়েছে। এদিকে, মি. রেহমানকে বিদেশে যেতে বাধা দেবার বিষয়টি নিশ্চিত করেছেন বিমানবন্দরের ইমিগ্রেশন পুলিশের একজন কর্মকর্তা। তবে তিনি বিষয়টির বিস্তারিত জানাতে অপরাগতা প্রকাশ করেছেন। বাংলাদেশের প্রধানমন্ত্রী শেখ হাসিনার ছেলে সজীব ওয়াজেদকে অপহরণ ও হত্যা পরিকল্পনা মামলায় গত বছরের ১৬ই এপ্রিল গ্রেপ্তার হয়েছিলেন মি. রেহমান। সেপ্টেম্বরে জামিনে মুক্তি পান তিনি।</body>
</article>
