<article>
  <headline>আরও আট কিশোরীকে অপহরণ করেছে বোকো হারাম</headline>
  <url>https://www.bbc.com/bengali/news/2014/05/140507_nigeria_boko_haram</url>
  <published_at>৭ মে ২০১৪</published_at>
  <category>অপহরণ</category>
  <body>নাইজেরিয়ার আরও আটজন কিশোরীকে অপহরণ করেছে দেশটির ইসলামি জঙ্গি সংগঠন বোকো হারাম।এই কিশোরীদের বয়স ১২ থেকে ১৫-এর মধ্যে বলে জানা গেছে। গতমাসে দুইশ’রও বেশি কিশোরীকে অপহরণের পর দেশটিতে আবারও অপহরণের ঘটনা ঘটলো।সর্বশেষ অপহরণের এই ঘটনাটি ঘটে গত রবিবার, দেশটির বর্নো প্রদেশের ওয়ারাবে গ্রামে।গতমাসে স্কুল থেকে অপহৃত ২৩০টি কিশোরীসহ সদ্য অপহৃত এই আটজনকেও বিক্রি করে দেবে বলে এর মধ্যেই গত সোমবার হুমকি দিয়েছে বোকো হারাম-এর নেতা।অপহৃত কিশোরীদের উদ্ধার করবার জন্য নাইজেরিয়া সরকারের পাশে এসে দাঁড়িয়েছে যুক্তরাষ্ট্র।উদ্ধার তৎপরতা এগিয়ে নিতে দেশটিতে একটি বিশেষজ্ঞ দল পাঠিয়েছে যুক্তরাষ্ট্র।এই দলে সেনা সদস্য, আইন-শৃঙ্খলা রক্ষাকারী বাহিনীর সদস্য এবং অন্যান্য সংস্থার সদস্যও রয়েছেন।প্রেসিডেন্ট বারাক ওবামা বলেছেন, যে দলটি নাইজেরিয়ায় যাচ্ছে সেটি অপহৃত মেয়েদেরকে খুঁজে বের করার চেষ্টা করবে।গণহারে মেয়েদেরকে অপহরণ করবার এই ঘটনাটিকে মি. ওবামা খুবই হৃদয়বিদারক এবং ভয়ানক অবস্থা বলে বর্ণনা করেছেন।</body>
</article>
