<article>
  <headline>পাকিস্তানের সাবেক প্রধানমন্ত্রীর অপহৃত ছেলে উদ্ধার </headline>
  <url>https://www.bbc.com/bengali/news/2016/05/160510_us_afghan_forces_rescue_former_pak_pm_gilani_son</url>
  <published_at>১০ মে ২০১৬</published_at>
  <category>অপহরণ</category>
  <body>পাকিস্তানের সাবেক প্রধানমন্ত্রী ইউসুফ রাজা গিলানীর ছেলে - যাকে তিন বছর আগে অপহরণ করা হয়েছিল - তাকে এক অভিযান চালিয়ে আফগানিস্তান থেকে উদ্ধার করা হয়েছে।আফগানিস্তানের পূর্বাঞ্চলীয় প্রদেশ গজনীতে মার্কিন ও আফগান সৈন্যদের এক যৌথ অভিযানে আলি হায়দার গিলানিকে মুক্ত করা হয়।এই খবর ছড়িয়ে পড়ার পর পাকিস্তানের মূলতান শহরে  মি গিলানির পারিবারিক বাসভবনের বাইরে  উল্লসিত বন্ধু এবং সমর্থকরা জড়ো হন।এই মূলতান শহর থেকেই ২০১৩ সালে সন্দেহভাজন জঙ্গীরা  আলি হায়দার গিলানিকে অপহরণ করে। সে সময় তিনি পার্লামেন্ট নির্বাচনের জন্য প্রচারাভিযান চালাচ্ছিলেন।গত বছর তার পিতা সাবেক প্রধানমন্ত্রী গিলানি বলেছিলেন, অপহরণকারীরা  তার ছেলেকে ছেড়ে দেবার বিনিময়ে আল-কায়েদার বেশ কয়েকজন বন্দীর মুক্তি দাবি করেছিল। </body>
</article>
