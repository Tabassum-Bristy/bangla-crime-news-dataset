<article>
  <headline>রোহিঙ্গারা বাংলাদেশের শ্রমবাজারে ঢুকে পড়ায় উদ্বিগ্ন স্থানীয়রা</headline>
  <url>https://www.bbc.com/bengali/news/2014/11/141112_qk_rohingya_local_people</url>
  <published_at>১৩ নভেম্বর ২০১৪</published_at>
  <category>ডাকাতি</category>
  <body>বাংলাদেশের কক্সবাজারে মিয়ানমার থেকে আসা রোহিঙ্গাদের নিয়ে স্থানীয় লোকজন এবং প্রশাসনের মধ্যে উদ্বেগ বাড়ছে।স্থানীয় নিম্নআয়ের মানুষের কাছে রোহিঙ্গাদের কমদামে শ্রম বিক্রির বিষয়টি বড় ইস্যূ হয়ে দাঁড়িয়েছে।স্থানীয় প্রশাসনের কাছে বড় উদ্বেগের বিষয় হচ্ছে আইন-শৃংখলা পরিস্থিতি।প্রশাসন বলেছে, সমাজে মিশে গিয়ে রোহিঙ্গারা চুরি,ডাকাতি এবং মাদক পাচারের মতো বিভিন্ন অপরাধে জড়িত হচ্ছে।এর নেতিবাচক প্রভাব পড়ছে সমাজে এবং আইন-শৃংখলা পরিস্থিতির উপর।কক্সবাজারে নিবন্ধনকৃত কুতুপালং এবং নোয়াপাড়া শরণার্থী শিবির দু’টিতে বত্রিশ হাজারের বেশি রোহিঙ্গা রয়েছে।কিন্তু অনিবন্ধনকৃত আরও দু’টি শিবিরসহ অন্যান্য এলাকাতেও ছড়িয়ে ছিটিয়ে রোহিঙ্গারা থাকছে, এর কোন পরিসংখ্যান প্রশাসনের কাছে নেই।কখনও কোন জরিপও করা হয়নি।তবে প্রশাসনের ধারণা, এই সংখ্যা পাঁচ লাখের মতো হবে।রোহিঙ্গাদের অনুপ্রবেশের ঘটনা কমবেশি সবসময়ই যে ঘটছে, তা নিয়ে খোদ প্রশাসনই উদ্বিগ্ন।কক্সবাজারের জেলা প্রশাসক মোহাম্মদ রুহুল আমীন বলেছেন,শুধু কক্সবাজারেই নয়,রোহিঙ্গারা এখন বাংলাদেশের অন্যান্য অঞ্চলেও ছড়িয়ে পড়ছে।তিনি বলছিলেন,“রোহিঙ্গারা অবৈধভাবে বাংলাদেশে এসে সব ধরণের সুযোগ সুবিধা নিচ্ছে।এখানেই আমাদের দুশ্চিন্তা।তারা এখানে মানুষের মাঝে মিশে যাচ্ছে।শুধু কক্সবাজারই নয়, বাংলাদেশের অন্যান্য অঞ্চলেও ছড়িয়ে পড়ছে।”রোহিঙ্গারা লোকালয়ে মিশে যাচ্ছে, সেই অভিযোগ এখন জোড়েশোড়ে উঠছে।একইসাথে অভিযোগ উঠছে, শিবিরগুলোর বাইরে পাহাড় বা সংরক্ষিত বন কেটে রোহিঙ্গারা আশ্রয়ের জায়গা তৈরি করছে।উখিয়ার রাজাপালং ইউনিয়নের চেয়ারম্যান জাহাঙ্গীর কবির চৌধুরী বলেছেন, রোহিঙ্গারা বহুমাত্রিক সমস্যা তৈরি করছে বলে তিনি মনে করেন।তিনি বলছিলেন,“চুরিসহ নানান ধরণের অপরাধ যেমন বাড়ছে। সেটা যেমন উদ্বেগের বিষয়। তেমনি বড় সমস্যা হয়ে দাঁড়িয়েছে তাদের সস্তা শ্রম। সে কারণে স্থানীয় নিম্ন আয়ের মানুষ বেকার হয়ে পড়ছে।”ইউনিয়নের এই চেয়ারম্যান আরও বলেছেন, “রোহিঙ্গারা যেভাবে অবাধ বিচরন করতে পারছে। তাতে এক সময় এই অঞ্চল রোহিঙ্গা অধ্যূষ্যিত এলাকা হতে পারে” বলে তিনি মনে করেন।টেকনাফের রাস্তার পাশে একটি বাজারে কথা হয় স্থানীয় লোকেদের সাথে ।সেখানে দিনমজুর রজ্জব আলী বলছিলেন,“রোহিঙ্গারা গ্রামে মিশে গিয়ে অল্প পয়সায় কাজ করে।সেজন্য আমরা কাজ পাই না। তখন আমাদেরও কম পয়সায় দিনমজুরির কাজ করতে হয়।”বাজারটিতে একজন ক্ষদ্র ব্যবসায়ী সোলায়মান মিয়ার অভিযোগ রোহিঙ্গাদের কর্মকান্ড নিয়ে।তিনি বলছিলেন,“আমার গ্রাম চুরি বেশি হয়। এগুলো দেখি রোহিঙ্গারাই করে।”কাঠমিস্ত্রী আনোয়ার হোসেনর উদ্বেগ অবৈধ মাদক পাচার নিয়ে। তাঁর বক্তব্য হচ্ছে,“ইয়াবাসহ বিভিন্ন ধরণের মাদক এর অবৈধ ব্যবসার সাথে রোহিঙ্গারা জড়িত থাকছে। আর তা গ্রাম পর্যায় পর্যন্ত ছড়িয়ে পড়ছে।”বাজার থেকে বেশ দূরত্বে নাফ নদীর তীরের একটি গ্রামে কৃষক হাসান আলী বলছিলেন,রোহিঙ্গারা গ্রামেই বসত গড়ছে এবং সে কারণে গ্রামে মানুষের সংখ্যা বেড়েই চলেছে।তাঁর কাছে এখন উদ্বেগের বিষয় হচ্ছে আইন-শৃংখলা পরিস্থিতি।কক্সবাজারের প্রশাসনও বিভিন্ন অপরাধে রোহিঙ্গাদের জড়িত থাকার বিষয় বা আইন শৃংখলা পরিস্থিতিকে সামনে আনছে।শিবিরগুলোতে থাকা শরণার্থীদের ব্যাপারেও নানান অপরাধে জড়িত থাকার অভিযোগ তোলা হচ্ছে।সেখানকার জেলা প্রশাসক মোহাম্মদ রুহুল আমীনের বক্তব্য হচ্ছে, চুরি-ডাকাতি থেকে শুরু করে মাদক পাচার,এবং মানব পাচারের মতো অপরাধগুলোতে মুলত রোহিঙ্গারা জড়িত থাকছে।পুলিশের অভিযানে এমন সব তথ্যই তাঁরা পাচ্ছেন।আর সেজন্য আইন-শৃংখলা পরিস্থিতি নিয়ে সবসময়ই তাদের চিন্তায় থাকতে হচ্ছে।রোহিঙ্গাদের অনেকে বাংলাদেশে ভোটার হচ্ছে এবং পার্সপোর্ট যোগাড় করে ফেলছে, এমন অভিযোগও করে থাকেন স্থানীয়রা।নির্বাচন কমিশন অবশ্য বলেছে,ভোটার হওয়ার প্রশ্নে কিছু অভিযোগ এলেও এখনও সত্যতা পাওয়া যায়নি।তবে কক্সবাজার অঞ্চলে ভোটার হওয়ার ক্ষেত্রে ভিটে-মাটি বা জমির দলিল পেশ করাসহ বিভিন্ন শতারোপের কথাও নির্বাচন কমিশন তুলে ধরছে।৯০ এর দশকের মাঝামাঝি সময়ে আওয়ামী লীগ এবং বিএনপি, প্রধান এই দুই দলের কক্সবাজারের নেতারা এবং স্থানীয় বিভিন্ন পেশার প্রতিনিধিরা একটি ফোরাম গঠন করে রোহিঙ্গাদের ফেরত পাঠানোর দাবিতে আন্দোলন করেছিলেন।সেই আন্দোলন এখন নেই।রোহিঙ্গাদের আশ্রয় দেয়া না দেয়া প্রশ্নে স্থানীয়পর্যায়ে দলগুলোর অবস্থানেরও পরিবর্তন এসেছে।আওয়ামী লীগ অভিযোগ তুলছে, রোহিঙ্গারা অনেক সময় জঙ্গী তৎপরতায় জড়িয়ে পড়ছে।স্থানীয় বিএনপি এবং জামায়াত নেতারা এমন অভিযোগের সত্যতা নিয়ে প্রশ্ন তোলেন।তবে কোন দলেরই স্থানীয় নেতারা আনুষ্ঠানিকভাবে কিছু বলতে চাননি।এদিকে, কুতুপালং অনিবন্ধনকৃত শিবিরে রোহিঙ্গাদের কয়েকজনের সাথে কথা হচ্ছিল তাদের বিরুদ্ধে নানান অভিযোগ নিয়ে।তারা বরছিলেন,“অভিযোগুলো ঠিক নয়।আমরা অনেক কষ্ট করে শ্রম দিয়ে ভাত খাই। শিবিরগুলোতে বা শিবিরের বাইরে কেউ কোন অপরাধের সাথে জড়িত নয়। কোন অপরাধ হলেই আমাদের রোহিঙ্গাদের দোষ দেওয়া হয়।হয়তো দু’একজন জড়িত থাকতে পারে। কিন্তু ঢালাওভাবে অভিযোগ আনা ঠিক নয়।”বিভিন্ন অপরাধের বিরুদ্ধের কক্সবাজার জুড়ে অভিযান অব্যাহত রাখার পাশাপাশি এখন সীমান্তেও কড়াকড়ি ব্যবস্থা রাখা হচ্ছে।স্থানীয় প্রশাসন দিন গুনছে,কবে রোহিঙ্গাদের ফেরত পাঠানো সম্ভব হবে।তবে মিয়ানমার শুধু নিবন্ধনকৃত দু’টি শিবিরে থাকা রোহিঙ্গা শরণার্থীদের ফেরত নেওয়ার ব্যাপারে নয় বছর পর আবার আলোচনা শুরু করেছে।কক্সবাজারের জেলা প্রশাসক মোহাম্মদ রুহুল আমীন বলেছেন, এখন দু’টি শিবিরের বাইরে ছড়িয়ে ছিটিয়ে থাকা রোহিঙ্গাদের চিহ্নিত করার উদ্যোগ নেওয়া হয়েছে।প্র্রশাসন এবং সীমান্তরক্ষী বাহিনীর বিভিন্ন পর্যায় থেকে ছড়িয়ে ছিটিয়ে থাকা রোহিঙ্গাদের নিয়ে উদ্বেগের কথা বিভিন্ন সময় মিয়ানমারকে জানানো হয়েছে।এখন শিবিরের শরণার্থীদের ফেরত নেওয়া শুরু হলে অন্য বিষয়গুলোও আলোচনায় আসবে।সেই আশায় রয়েছে কক্সবাজারের প্রশাসন।</body>
</article>
