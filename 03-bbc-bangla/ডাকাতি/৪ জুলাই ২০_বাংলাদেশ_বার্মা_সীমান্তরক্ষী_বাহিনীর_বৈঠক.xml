<article>
  <headline>বাংলাদেশ বার্মা সীমান্তরক্ষী বাহিনীর বৈঠক</headline>
  <url>https://www.bbc.com/bengali/news/2013/07/130704_mb_bangla_bgb_nasaca_burma_meeting</url>
  <published_at>৪ জুলাই ২০১৩</published_at>
  <category>ডাকাতি</category>
  <body>বাংলাদেশ আর বার্মার সীমান্তরক্ষী বাহিনীর মধ্যে যোগাযোগের যে দূরত্ব রয়েছে, সেটি কমাতে পদক্ষেপ নেওয়ার সিদ্ধান্ত নিয়েছে দুইদেশের কর্মকর্তারা।সংশ্লিষ্টরা বলছেন, দুই দেশের বাহিনীর মধ্যে যোগাযোগের অভাবটি মুলত সীমান্ত সমস্যার সমাধানে সবচেয়ে বড় সমস্যা হয়ে দেখা দিয়েছে।বৃহস্পতিবার বর্ডার গার্ড বাংলাদেশ আর বার্মার নাসাকা বাহিনীর মধ্যে সেক্টর কমান্ডার পর্যায়ের একটি বৈঠকে এই সিদ্ধান্ত ছাড়াও, রোহিঙ্গাদের অনুপ্রবেশ, মাদক পাচার আর সীমান্তের বিভিন্ন সমস্যা সমাধানেও আলোচনা হয়েছে।মাদক, চোরাচালান আর অনুপ্রবেশ বাংলাদেশ বার্মার সীমান্তের সবচেয়ে বড় সমস্যা। বর্ডার গার্ড বাংলাদেশের কর্মকর্তারা বলছেন, এসব সমস্যা মোকাবেলায় যেটি এখন প্রধান প্রতিবন্ধকতা হয়ে দাঁড়িয়েছে, তা হলো দুই দেশের সীমান্তরক্ষী বাহিনীর মধ্যে যোগাযোগের অভাব।কর্মকর্তারা বলছেন, বার্মার নাসাকা বাহিনী বরাবরই যোগাযোগে অনাগ্রহী হওয়ায় এই সীমান্তে অনেক বড় ধরণের সমস্যা তৈরি হলেও, এমনকী কোন বৈঠক আয়োজন করাটাও কঠিন হয়ে পড়ে।এ কারণে বৃহস্পতিবার কক্সবাজারে দুই দেশের সেক্টর কমান্ডার পর্যায়ে যে বৈঠক হয়েছে, সেখানে যোগাযোগ উন্নয়নের বিষয়টিতে সবচেয়ে বেশি গুরুত্ব দেওয়া হয়েছে।বিজিবির কক্সবাজার সেক্টরের কমান্ডার কর্নেল মো. নজরুল ইসলাম বিবিসি বাংলাকে বলছেন, “বাংলাদেশ এবং ভারতের মধ্যে যে একটি সহজ সম্পর্ক রয়েছে, বার্মার সাথে কিন্তু সেটি নেই। এটা আমাদের কারণে না, মূলত তাদের তরফ থেকেই একটা গ্যাপ ছিল। আমরা সীমান্তের যেসব সমস্যা নিয়ে আলোচনা করেছি, সেগুলো ঘটছে, কারণ আমাদের মধ্যে যোগাযোগের অভাব রয়েছে।”মি. ইসলাম বলছেন, “আমরা দুটি ফোর্স একই কাজ করছি, কিন্তু নিজেদের মধ্যে ভুল বোঝাবুঝি হচ্ছে। সেটা আমরা তাদের বুঝিয়ে বলেছি, তারাও বুঝতে পেরেছেন। এবার বৈঠকে তারা রাজি হয়েছে, এখন থেকে তারা আমাদের সাথে ভালো যোগাযোগ রাখবে। তাহলে সীমান্তের অনেক সমস্যা সহজেই সমাধান করা যাবে।”কর্নেল ইসলাম বলছেন, দুই দেশের সীমান্তরক্ষী বাহিনীর আলোচনায় বার্মার ভেতরে থাকা ইয়াবা কারখানা বন্ধ, সীমান্ত সংঘাত, ডাকাতি, চোরাচালান বন্ধের মতো বিষয়ের পাশাপাশি রোহিঙ্গা ইস্যুটি নিয়েও আলোচনা হয়েছে।কর্মকর্তারা জানিয়েছেন, এ বছর জানুয়ারি থেকে জুন পর্যন্ত ৩৮০১ জন বার্মা থেকে আসা রোহিঙ্গাকে ফেরত পাঠিয়েছে বিজিবি। কর্নেল নজরুল ইসলাম বলছেন, অবৈধ অনুপ্রবেশ বন্ধের বিষয়ে সহযোগিতার আশ্বাস দিয়েছে নাসাকা বাহিনী।কর্নেল নজরুল ইসলাম বলছেন, আলোচনায় তারা সুনির্দিষ্টভাবে রোহিঙ্গা শব্দটি ব্যবহার করেননি। বরং তারা অনুপ্রবেশকারী, যারা বার্মার নাগরিক কিন্তু বাংলাদেশে বিনা অনুমতিতে প্রবেশ করছেন, তাদের ক্ষেত্রে ব্যবস্থা নেওয়ার তাগিদ দিয়েছেন।মি. ইসলাম বলছেন, “তারা আমাদের জানিয়েছে, তারাও এরকম অনুপ্রবেশকারীদের ঠেকানোর চেষ্টা করছে। আমরা তাদের বলেছি, এরকমভাবে চলতে পারে না, এটা অবশ্যই বন্ধ করতে হবে। সেজন্যে একসাথে কাজ করতে হবে। বার্মার বাহিনী তাতে সম্মত হয়েছে।”বিজিবির কর্মকর্তারা বলছেন, বাংলাদেশের সাথে তুলনামূলক কম সীমান্ত হলেও, বেশিরভাগ এলাকাই দুর্গম, ফলে দ্বিপাক্ষিক সহযোগিতা ছাড়া এই সীমান্ত নিয়ন্ত্রণ করা কঠিন।কিন্তু বরাবরই বাংলাদেশের সাথে দ্বিপাক্ষিক বৈঠকে অনাগ্রহ দেখিয়েছে নাসাকা।তবে এই বৈঠকের মাধ্যমে সেই পরিস্থিতির কিছুটা পরিবর্তন ঘটতে যাচ্ছে বলে মনে করছে বিজিবি। ফলে সীমান্তরক্ষী বাহিনী দুটির মধ্যে একটি সহযোগিতার সম্পর্ক গড়ে তোলার ব্যাপারে আশাবাদী হয়ে উঠেছেন বাংলাদেশের কর্মকর্তারা।</body>
</article>
