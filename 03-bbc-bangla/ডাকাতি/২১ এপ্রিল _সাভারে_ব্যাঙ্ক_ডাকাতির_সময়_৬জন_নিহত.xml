<article>
  <headline>সাভারে ব্যাঙ্ক ডাকাতির সময় ৬জন নিহত</headline>
  <url>https://www.bbc.com/bengali/news/2015/04/150421_mrk_savar_bank_robbery_killed</url>
  <published_at>২১ এপ্রিল ২০১৫</published_at>
  <category>ডাকাতি</category>
  <body>ঢাকার কাছে সাভারে একটি ব্যাঙ্কে ডাকাতির সময় ডাকাতের হামলায় ছ’জন নিহত হয়েছে।আশুলিয়ায় বাংলাদেশ কমার্স ব্যাঙ্কের একটি শাখায় আজ মঙ্গলবার দুপুরে তারা এই হামলা চালায়।পুলিশ বলছে, ডাকাতের গুলিতে পাঁচজন নিহত হয়েছে আর একজন ডাকাত গণপিটুনিতে মারা গেছে বলে প্রাথমিকভাবে ধারণা করা হচ্ছে।বাংলাদেশে সাম্প্রতিক কালে এটিই সবচে রোমহর্ষক ব্যাঙ্ক ডাকাতির ঘটনা।ঢাকা জেলার পুলিশ সুপার হাবিবুর রহমান জানান, দুপুর আড়াইটার দিকে ব্যস্ত সময়ে ব্যাংকে কয়েকজন টাকা লেন দেন করছিলেন।এসময় সাতজনের মতো কর্মচারী কর্মকর্তা কাজ করছিলো।তিনি জানান, দশ বারো জনের মতো ডাকাত তখন ব্যাঙ্কের ভেতরে প্রবেশ করে এবং টাকা পয়সা দাবি করে। অর্থ না পেয়ে তারা গুলি চালায় যাতে ঐ ব্যাঙ্কের শাখা ম্যানেজার, একজন নিরাপত্তা কর্মী এবং একজন গ্রাহক মারা গেছেন।বলা হচ্ছে, ডাকাতরা মোটর সাইকেলে চড়ে ডাকাতি করতে আসে।ডাকাতির সময় স্থানীয় মসজিদের মাইকে ডাকাতদেরকে প্রতিরোধ করার আহবান জানানো হয়।পুলিশ বলছে, তখন ডাকাতরা গুলি চালালে পাঁচজন নিহত হয়েছে। মৃতদেহগুলো স্থানীয় একটি হাসপাতালে রাখা হয়েছে।নিহতদের মধ্যে ব্যাঙ্কের ম্যানেজারও রয়েছেন। এসময় আরো কয়েকজন আহত হয়েছে।স্থানীয় লোকজন বলছে, জনতার প্রতিরোধের মুখে পালানোর সময় একটি মোটর সাইকেল থেকে দুজন পড়ে গেলে তাদের একজন গণপিটুনিতে মারা যান। নিহত ওই ব্যক্তিকে ডাকাত দলের সদস্য বলে মনে করা হচ্ছে।আরেকজনকে জনতা পুলিশের হাতে তুলে দেয়।ব্যাঙ্কের স্থানীয় কর্মকর্তারা বাদী হয় আশুলিয়া থানায় একটি মামলা করেছে।পুলিশের ক্রাইম ম্যনেজমেন্ট টিমের বড়সড় একটি দল সেখানে উপস্থিত আছে। বিষয়টি তদন্ত করা হচ্ছে পুলিশ।বিবিসির সংবাদদাতা জানাচ্ছেন, ডাকাতির এই ঘটনা নিয়ে স্থানীয় পর্যায়ে ব্যাপক উত্তেজনা বিরাজ করছে।</body>
</article>
