<article>
  <headline>সাভারে ব্যাংক ডাকাতরা জঙ্গি দলের সদস্য: পুলিশ </headline>
  <url>https://www.bbc.com/bengali/news/2015/04/150424_mrk_savar_bank_robbery_militant_arrest</url>
  <published_at>২৪ এপ্রিল ২০১৫</published_at>
  <category>ডাকাতি</category>
  <body>ঢাকার কাছে সাভারে দুর্ধর্ষ ব্যাংক ডাকাতির ঘটনায় জড়িত থাকার সন্দেহে আরো দু’জনকে গ্রেফতার করার পর পুলিশ বলছে, তারা নিশ্চিত যে ডাকাতরা একটি জঙ্গি বাহিনীর সদস্য।পুলিশ বলছে, এই দু’জনকে বৃহষ্পতিবার রাতে টঙ্গি এলাকা থেকে গ্রেফতার করা হয়েছে।বাংলাদেশ কমার্স ব্যাংকের ওই শাখায় মঙ্গলবারের ডাকাতির ঘটনায় এর আগে আরো দু’জনকে গ্রেফতার করা হয়।ওই ডাকাতির সময় তাদের গুলিতে ব্যাংকের ম্যানেজারসহ সাতজন নিহত হয়।গণপিটুনিতে মারা যায় একজন ডাকাতও।পুলিশের কর্মকর্তারা বলছেন, টঙ্গিতে গ্রেফতার দু’জন আগে ইসলামী ছাত্রশিবির করতো কিন্তু বর্তমানে তারা জঙ্গি সংগঠনের সাথে জড়িত।পুলিশ বলছে, রাজনৈতিক অস্থিরতা সৃষ্টি এবং জঙ্গি গ্রুপটির জন্যে অর্থ সংগ্রহের লক্ষ্যেই তারা ব্যাংক থেকে অর্থ লুট করার চেষ্টা করছিলো।বাংলাদেশে সাম্প্রতিক কালে এটিই সবচে রোমহর্ষক ব্যাঙ্ক ডাকাতির ঘটনা।দুপুরের ব্যস্ত সময় ব্যাংকে যখন কয়েকজন টাকা লেন দেন করছিলেন তখন দশ বারো জনের মতো ডাকাত ব্যাঙ্কের ভেতরে প্রবেশ করে এবং টাকা পয়সা দাবি করে।অর্থ না পেয়ে তারা গুলি চালায় যাতে ঐ ব্যাঙ্কের শাখা ম্যানেজার, একজন নিরাপত্তা কর্মী এবং একজন গ্রাহক মারা গেছেন।বলা হচ্ছে, ডাকাতরা মোটর সাইকেলে চড়ে ডাকাতি করতে আসে।ডাকাতির সময় স্থানীয় মসজিদের মাইকে ডাকাতদেরকে প্রতিরোধ করার আহবান জানানো হয়।পুলিশ বলছে, তখন ডাকাতরা গুলি চালালে সাতজন নিহত হয়।এসময় আরো কয়েকজন আহত হয়।জনতার প্রতিরোধের মুখে পালানোর সময় একটি মোটর সাইকেল থেকে দুজন ডাকাত পড়ে গেলে তাদের একজন গণপিটুনিতে মারা যান।আরেকজনকে জনতা পুলিশের হাতে তুলে দেয়।</body>
</article>
