<article>
  <headline>'ধর্মীয় উগ্রবাদীরাই পরিকল্পিতভাবে ফারুকীকে হত্যা করেছে'</headline>
  <url>https://www.bbc.com/bengali/news/2014/09/140903_mb_faruki_family_religious_extremism</url>
  <published_at>৩ সেপ্টেম্বর ২০১৪</published_at>
  <category>ডাকাতি</category>
  <body>বাংলাদেশে টেলিভিশনে ইসলামী অনুষ্ঠানের উপস্থাপক নূরুল ইসলাম ফারুকী খুন হওয়ার এক সপ্তাহ পর তার পরিবার অভিযোগ করছে, ধর্মীয় উগ্রপন্থীরা তাকে পরিকল্পিতভাবে হত্যা করেছে।নিহতের সন্তানরা আজ বুধবার ঢাকায় এক সংবাদ সম্মেলনে বলেছেন, মতাদর্শগত বিভেদের কারণেই তাদের পিতাকে হত্যা করা হয়েছে।পুলিশ বলছে, তদন্ত একেবারেই প্রাথমিক পর্যায়ে, তবে পরিবারের এই অভিযোগসহ আরও কয়েকটি বিষয় গুরুত্বের সাথে বিবেচনা করা হচ্ছে।মি. ফারুকীকে ২৭শে অগাস্ট রাতে তার নিজের বাড়িতে জবাই করে হত্যা করা হয়।ঢাকার পূর্ব রাজাবাজারে নিজের বাসায় খুন হয়েছিলেন মি: ফারুকী। এর পর পরিবারের পক্ষ থেকে যে মামলা করা হয়েছিলো তাতে মূলত ডাকাতির বিষয়টিই গুরুত্ব পেয়েছিল।তবে আজ নিহত ফারুকীর পরিবার সংবাদ সম্মেলন করে বলেছে ডাকাতি নয়, ধর্মীয় উগ্রবাদীরাই পরিকল্পিতভাবে এ হত্যাকাণ্ড ঘটিয়েছে।সংবাদ সম্মেলনে ফারুকীর সন্তানদের একজন আহমেদ রেজা ফারুকী বলেন উগ্রপন্থীরা তার পিতাকে আগে থেকেই নানা ভাবে হুমকি দিয়ে আসছিলো।তবে মামলার তদন্ত শেষ হওয়ার আগে তারা কোন ইসলামিক দল বা ব্যক্তির নাম বলবেন না বলে জানান তিনি।মি: ফারুকীর কনিষ্ঠ সন্তান ফয়সাল ফারুকী বিবিসিকে বলেছেন তার বাবার কোন ব্যবসায়িক, পারিবারিক বা ব্যক্তিগত শত্রু ছিলনা।“উগ্রপন্থী দল যারা আছে তারাই আব্বুর মতাদর্শের বিরোধিতা করতো, এটা তাদেরই কাজ।”কাউকে সন্দেহ করছেন কি-না জানতে চাইলে তিনি বলেন, “সন্দেহজনকভাবে কারো নাম বলতে পারছিনা। তবে পুলিশকে এ বিষয়ে বলা হয়েছে।”নিজের করা মামলায় প্রথমে ডাকাতির কথাই বলা হয়েছিল জানিয়ে তিনি বলেন, “সে মামলায় ডাকাতির কথাও বলা হলেও এখন সেটি সরিয়ে ফেলতে বলা হয়েছে পরিবারের পক্ষ থেকে। কারণ আমরা মনে করছি এটি ডাকাতির বিষয় নয়, এটি পরিকল্পিত হত্যাকাণ্ড।”উগ্রপন্থীরা কারা বা এ হত্যাকাণ্ডের সাথে তাদের সংশ্লিষ্টতার বিষয় সম্পর্কে তথ্য তদন্তের মাধ্যমেই বেরিয়ে আসবে বলে মনে করেন তিনি।বড় দুই ভাই আহমেদ রেজা ফারুকী ও তাদের আরেক ভাই মাসুদ রেজা ফারুকী হত্যাকাণ্ডের সময় বিদেশে থাকায় ফয়সাল ফারুকী তার পিতার হত্যাকাণ্ডের পর দায়ের করা মামলার বাদী হয়েছিলেন, যেখানে ডাকাতির কথা বলা হয়েছিলো।এখন তারা ধর্মীয় উগ্রপন্থীদের সংশ্লিষ্টতার অভিযোগ তুলে এসব বিষয় মামলায় অন্তর্ভুক্ত করার আবেদন জানিয়েছেন।পরিবারের পক্ষে সংবাদ সম্মেলনে আহমেদ রেজা ফারুকী অবশ্য ওই ঘটনার পর থেকে এ বিষয়ে পুলিশ ও অন্য আইন শৃঙ্খলা রক্ষাকারী বাহিনীর ভূমিকায় সন্তোষ প্রকাশ করেছেন।তিনি বলেন শেষ পর্যন্ত তদন্তে যা বেরিয়ে আসবে সেটিই তারা মেনে নেবেন।তবে পুলিশ বলছে এ মামলার বিষয়ে তদন্ত একেবারেই প্রাথমিক পর্যায়ে রয়েছে।ঢাকা মেট্রোপলিটন পুলিশের মুখপাত্র মাসুদুর রহমান বলেছেন অনেকগুলো বিষয়কে সামনে রেখেই তদন্ত চলছে এবং তাতে নিহতের পরিবারের দেওয়া তথ্যগুলোও যথাযথ গুরুত্ব পাবে।তিনি বলেন, “বাদী ও তার পরিবারের সাথে আমাদের যোগাযোগ রয়েছে। আমরা তাদের কাছ থেকে প্রতিনিয়তই নতুন তথ্য পেলে সেগুলো সংগ্রহের চেষ্টা করছি। আমরা কোন সম্ভাবনাই উড়িয়ে দিইনা। সবগুলোই তদন্তের স্বার্থে বিবেচনায় নেয়া হবে।”গত ২৭শে অগাস্ট রাতে রাজাবাজারের বাসায় অজ্ঞাত ব্যক্তিদের হাতে নিহত হওয়া নূরুল ইসলাম ফারুকী ছিলেন ইসলামী ফ্রন্টের কেন্দ্রীয় সভাপতিমণ্ডলীর সদস্য এবং সুন্নি ভিত্তিক সংগঠন আহ্‌লে সুন্নাত ওয়াল জামাতের আন্তর্জাতিক বিষয়ক সম্পাদক।তার হত্যাকাণ্ডের পর মি: ফারুকীর সংগঠনের নেতাকর্মীরা ইসলাম পন্থী কয়েকটি রাজনৈতিক দল ও ব্যক্তির বিরুদ্ধে ক্ষোভ প্রকাশ করেছিলেন।</body>
</article>
