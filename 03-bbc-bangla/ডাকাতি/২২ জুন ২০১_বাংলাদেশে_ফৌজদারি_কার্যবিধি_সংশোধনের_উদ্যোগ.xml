<article>
  <headline>বাংলাদেশে ফৌজদারি কার্যবিধি সংশোধনের উদ্যোগ</headline>
  <url>https://www.bbc.com/bengali/news/2013/06/130622_mb_bangla_cpc_reforms</url>
  <published_at>২২ জুন ২০১৩</published_at>
  <category>ডাকাতি</category>
  <body>বাংলাদেশে ফৌজদারি মামলার দ্রুত নিষ্পত্তি ও মামলার জট কমাতে সরকার ফৌজদারি কার্যবিধি সংশোধন করার উদ্যোগ নিয়েছে।প্রস্তাবিত এই সংশোধনীতে অনেক ফৌজদারি অপরাধে প্রচলিত আদালতের বাইরেও আপোস-মীমাংসা করা যাবে।এ জন্য জেলায় জেলায় 'মধ্যস্থতাকারী' নিয়োগ করবে সরকার, আর মধ্যস্থতাকারীর সিদ্ধান্ত মেনে নিলে তারপর আর কোনো আদালতে আপিল করতে পারবেন না বাদী বা বিবাদীপক্ষ।সেই সঙ্গে, মামলার তদন্ত সম্পন্ন করার জন্য বেধে দেয়া হবে নির্দিষ্ট সময়সীমা। কিন্তু এই আইন সংশোধনের ফলে ঠিক কী পরিবর্তন আসবে? আর সাধারণ বিচারপ্রার্থীদের ন্যায়বিচার পাবার ক্ষেত্রেই বা তা কী প্রভাব ফেলবে?আইন মন্ত্রণালয় জানিয়েছে ইতিমধ্যেই এই সংশোধনীর একটি খসড়া তৈরি করা হয়েছে এবং তা যাচাইবাছাই এর জন্য সংশ্লিষ্ট মন্ত্রণালয় ও বিভাগে পাঠানো হয়েছে।দেশটির আইন মন্ত্রী ব্যারিষ্টার শফিক আহমেদ বিবিসি বাংলাকে বলেছেন বর্তমানে প্রচলিত আইনটি অনেক পুরনো, সে কারণে এটিকে সময়োপযোগী করার জন্যই এটি সংশোধন করা জরুরি হয়ে পড়েছে।“যেহেতু মামলার সংখ্যা অনেক বেড়ে গেছে আর নিষ্পত্তিতে দীর্ঘসূত্রিতা হয়, ফলে সেটা কমাতে এই উদ্যোগ নেওয়া হয়েছে। যেমন একটা ধাপ হলো মামলার তদন্ত কাজ যাতে দ্রুত করা যায়, সেজন্য সময় নির্ধারণ করে দেয়া হচ্ছে। আর নিষ্পত্তিযোগ্য অপরাধের ক্ষেত্রে সেগুলোকে আদালতে না নিয়ে আপেস-মীমাংসার করার কথা ভাবছি।”বিদ্যমান ফৌজদারি কার্যবিধিতে আপোস-মীমাংসা করা যাবে এমন প্রায় ৬২ টি অপরাধের উল্লেখ রয়েছে। তার সঙ্গে আরো প্রায় ২০টি অপরাধকে প্রস্তাবিত বিলে সংযুক্ত করা হয়েছে। এর মধ্যে রয়েছে, অবহেলাজনিত মৃত্যু, গুরুতর আঘাতের কারণে মৃত্যু, মৃত্যুর ভয় দেখিয়ে চাঁদাবাজি, চুরি। ব্যাংক জালিয়াতির মতো অপরাধও আপোস মীমাংসার যোগ্য অপরাধ করা হয়েছে।তবে, আইনমন্ত্রী বলছেন যে প্রস্তাবিত বিলে গুরুতর কোন অপরাধকে মীমাংসা-যোগ্য হিসেবে গণ্য করা হচ্ছে না।“গুরুতর অপরাধ যেমন হত্যা, ধর্ষণ, ডাকাতি বা চাঁদা আদায় এগুলো মীমাংসা-যোগ্য অপরাধ নয়, তাই এগুলো এখানে আসবে না। অনেক মামলা মাসের পর মাস বছরের পর বছর ঝুলে থাকে সেগুলো নিষ্পত্তির জন্যে এই আপোসের ব্যবস্থা। যেমন চেক-ডিসঅনার করার ক্ষেত্রে এখন মামলা হয়, সেটি যদি অভিযুক্ত ব্যক্তি ফেরত দিয়ে দেয় তাহলে আর মামলা চালানোর দরকার পড়ে না।”আর এই আপোস-মীমাংসার জন্য সরকার জেলায় জেলায় ‘মধ্যস্থতাকারী’ নিয়োগ করবে বলে জানিয়েছেন আইন মন্ত্রী। মামলার তদন্ত সম্পন্ন করতে হবে ১৫০ দিনের মধ্যে।কিন্তু, প্রস্তাবিত সংশোধনীর ফলে সাধারণ বিচারপ্রার্থী মানুষ তেমন উপকার পাবেন না বলে মনে করছেন কোনো কোনো আইন বিশেষজ্ঞ।আইন বিশেষজ্ঞ শাহদীন মালিক বলছেন, আপোসে মীমাংসার সুযোগ দিলে সমাজের বিত্তবান মানুষ অপরাধ করেও রেহাই পেয়ে যাবেন।“ফৌজদারি বিচারব্যবস্থায় আপোস করতে চায় না বলেই লোকে ঐ মামলা করে। বিদ্যমান আপোস মীমাংসায় নিষ্পত্তির যে ব্যবস্থা রয়েছে তাতে মানুষ কেন যাচ্ছে না সেটা না জেনে নতুন আরো অপরাধকে মীমাংসা-যোগ্য করলে এর অপপ্রয়োগের সুযোগ বাড়বে।”“এছাড়া এর ফল বড়লোকেরাই বেশি ভোগ করবে। আর ভিকটিমের যে শাস্তি চাওয়ার অধিকার রয়েছে তা এই সংশোধনীর ফলে কিছুটা হলেও বিঘ্নিত হবে।”তবে, আইনমন্ত্রী বলছেন প্রস্তাবিত বিলের খসড়া নিয়ে এখন সরকারি ও বেসরকারি সংস্থা, বিভিন্ন বাহিনী, মানবাধিকার সংগঠন ও আইনজীবীদের কাছ থেকে মতামত নেওয়া হচ্ছে।এই আলাপ আলোচনার পর ১৮৯৮ সালে প্রণীত ফৌজদারি কার্যবিধিটি সংশোধন করে জাতীয় সংসদের পরবর্তী অধিবেশনে বিল আকারে উত্থাপন করার করার কথা ভাবছে সরকার।</body>
</article>
