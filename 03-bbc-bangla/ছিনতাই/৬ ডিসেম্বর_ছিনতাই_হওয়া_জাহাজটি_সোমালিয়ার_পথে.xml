<article>
  <headline>ছিনতাই হওয়া জাহাজটি সোমালিয়ার পথে</headline>
  <url>https://www.bbc.com/bengali/news/2010/12/101206_pgpiratesnew</url>
  <published_at>৬ ডিসেম্বর ২০১০</published_at>
  <category>ছিনতাই</category>
  <body>আরব সাগরে জলদস্যুদের হাতে ছিনতাই হওয়া বাংলাদেশী পতাকাবাহী জাহাজটিকে সোমালিয়ার দিকে নিয়ে যাওয়া হচ্ছে বলে জানিয়েছেন বাংলাদেশের কর্মকর্তারা৻এম ভি জাহান মণি নামের পণ্যবাহী জাহাজটি রোববার ভারতীয় উপকুল থেকে ২৭৫ নটিক্যাল মাইল দূরে থাকার সময় জলদস্যুদের হাতে আক্রান্ত হয়৻ জাহাজটিতে ২৫ জন বাংলাদেশী নাবিক রয়েছেন৻জাহাজটি যে শিপিং কোম্পানির সেই ব্রেভ রয়ালসের ব্যবস্থাপনা পরিচালক মেহেরুন করিম বিবিসিকে বলেন, সাধারণত মুক্তিপণের জন্যই এসব জাহাজ দখল করা হয় এবং তারা সেই মুক্তিপণ দিতে প্রস্তুত৻ তিনি বলেন তারা যতদুর জানেন যে জাহাজের বাংলাদেশী ক্রুরা সুস্থই আছেন৻তিনি আরো বলেন, জাহাজটি এখন ভারতের উপকুল থেকে ২০০ নটিক্যাল মাইল দুরে আছে এবং সোমালিয়ার উপকুলের দিকে যাচ্ছে৻এর আগে সমুদ্র পরিবহন অধিদপ্তরের চীফ নটিক্যাল সার্ভেয়ার ক্যাপ্টেন কে এম জসিমুদ্দিন সরকার বিবিসিকে বলেন, উপগ্রহ থেকে পাওয়া চিত্রের মাধ্যমে তারা জাহাজটির গতিবিধি পর্যবেক্ষণ করছেন৻এমভি জাহান মণির একজন চীফ অফিসান আবু নাসের মোহাম্মদ আবদুল্লাহ মজুমদারের ভাই শাহজালাল মজুমদার ব্রেভ রয়ালসের অফিসে খোঁজ নিতে এসেছিলেন, তিনি বলেন, গতকাল এই খবর পাবার পর থেকে পরিবারের সবাই গভীর উদ্বেগের মধ্যে আছেন৻ জাহাজটির সেকেন্ড ইঞ্জিনিয়ার মইনুদ্দিনের স্ত্রী লিজার সাথে বিবিসির কথা হয়৻ তিনি বলছিলেন যে তার সাথে গত ৩রা ডিসেম্বর শেষবার কথা হয় মইনুদ্দিনের৻ তিনি বলছিলেন যে মিশর যাচ্ছেন, সোমারিয়ার কাছ দিয়ে যাবেন, জলদস্যুর উপদ্রব আছে বলে তিনি দোয়া করতে বলেছিলেন৻ তার পর থেকে  আর কোন খবর পাওয়া যায় নি৻জাহাজটির মালিক সংস্থা ব্রেভ রয়ালের একজন কর্মকর্তা জানিয়েছেন, জাহাজটির সাথে তাদের সরাসরি যোগাযোগ এখনও বিচ্ছিন্ন, তবে দুবাই-ভিত্তিক জলদস্যুতা সংক্রান্ত তদারকি সংস্থা ইউকেএমটিও-র সাথে তাদের  কথা হয়েছে এবং তারা জানিয়েছেন আগামী চার-পাঁচদিনের মধ্যে জাহাজে থাকা লোকজন বা জলদস্যুদের সাথে তাদের যোগাযোগ হবে বলে তারা আশা করছেন৻বাংলাদেশের কর্তৃপক্ষ গতকাল থেকেই সন্দেহ করছেন যে সোমালীয় জলদস্যুরাই জাহাজটি ছিনতাই করে থাকতে পারে৻ শিপিং কর্মকর্তারা বলছেন সবশেষ খবর অনুযায়ী জাহাজটি সোমালিয়া উপকূল থেকে ১১০০ নটিক্যাল মাইল দূরে অবস্থান করছিল৻  এক নটিক্যাল মাইল ১,৮৫২ মিটারের সমান৻বাংলাদেশের সমুদ্র পরিবহন দফতরের প্রধান রিয়ার ‌অ্যাডমিরাল বজলুর রহমান বিবিসিকে  বলেন, সিঙ্গাপুর থেকে সুয়েজগামী ওই জাহাজটির সঙ্গে এখন সব যোগাযোগ বিচ্ছিন্ন থাকলেও তার অবস্থান ও গতিবিধি  সার্বক্ষণিকভাবে নজরে রাখা হচ্ছে৻</body>
</article>
