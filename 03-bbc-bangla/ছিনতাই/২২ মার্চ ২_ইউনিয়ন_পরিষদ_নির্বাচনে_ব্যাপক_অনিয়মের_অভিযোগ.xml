<article>
  <headline>ইউনিয়ন পরিষদ নির্বাচনে ব্যাপক অনিয়মের অভিযোগ</headline>
  <url>https://www.bbc.com/bengali/news/2016/03/160322_bangladesh_union_parishad_election_violence</url>
  <published_at>২২ মার্চ ২০১৬</published_at>
  <category>ছিনতাই</category>
  <body>বাংলাদেশে অনেক ইউনিয়নে সংঘর্ষ, কেন্দ্র দখল এবং ব্যালট ছিনতাইসহ বিভিন্ন অভিযোগের মধ্য দিয়ে আজ ৭১২টি ইউনিয়ন পরিষদে ভোট হয়েছে।ঝালকাঠি জেলায় প্রার্থীদের সমর্থকদের মধ্যে সংঘর্ষে একজন নিহত হওয়ার খবর পাওয়া গেছে।বিরোধী দল বিএনপি অভিযোগ করেছে, প্রতিটি ইউনিয়নেই কেন্দ্র দখলসহ নানান অনিয়ম করা হয়েছে।প্রধান নির্বাচন কমিশনার কাজী রকিবউদ্দিন আহমদ বলেছেন,বিচ্ছিন্ন অল্প কিছু ঘটনা ছাড়া ভাল নির্বাচন হয়েছে।এই প্রথম তৃণমূলের এই স্তরে রাজনৈতিক ভাবে বা দলীয় প্রতীকে নির্বাচন হয়।  ইউনিয়ন পরিষদ নির্বাচনের প্রথম ধাপে সারাদেশে ৩৬টি জেলায় ৭১২টি ইউনিয়নে ভোট হয় আজ মঙ্গলবার। এই নির্বাচনে মূলত বরিশাল, চট্টগ্রাম এবং খুলনা অঞ্চলে অনেক ইউনিয়ন থেকে কেন্দ্র দখল, ব্যালট ছিনতাই এবং সংঘর্ষসহ নানান অনিয়মের অভিযোগ এসেছে।বরিশাল থেকে সাংবাদিক শাহিনা আজমিন জানিয়েছেন, কয়েকটি ইউনিয়নের ভোটকেন্দ্র ঘুরে তিনি নিজেও বিভিন্ন অনিয়ম দেখেছেন। তিনি বলেছেন, “কয়েকটি ভোট কেন্দ্রে ব্যালট ছিনতাই চোখে পড়েছে। অনেক কেন্দ্র দখলের ঘটনা দেখেছি। অনেক কেন্দ্রে ক্ষমতাসীনরা বিএনপি সমর্থক চেয়ারম্যান প্রার্থীর পোলিং এজেন্টকে বের করে দিয়েছে। আর বিভিন্ন এলাকায় সংঘর্ষ হয়েছে।”দক্ষিণেই ঝালকাঠি জেলায় একটি ভোটকেন্দ্রের কাছে মেম্বার প্রার্থীদের সমর্থকদের সংঘর্ষে একজন নিহত হয়।ঐ জেলার নির্বাচনী কর্মকর্তা শাহানুর খান বলেছেন, ঘটনাটি ভোট গ্রহণে কোন প্রভাব ফেলেনি।দু’জন নির্বাচনী কর্মকর্তা গুলিবিদ্ধ হন নোয়াখালীর হাতিয়া উপজেলার একটি ইউনিয়নে।তারা ভোট গ্রহণের জন্য কেন্দ্রে আসার সময় ভোরে কেন্দ্রের কাছেই দু’জন প্রার্থীর সমর্থকদের সংঘর্ষের মাঝে পড়ে যান এবং তখন আহত হন বলে স্থানীয় প্রশাসনের কর্মকর্তারা জানিয়েছেন।অনেক জায়গা থেকে খবর পাওয়া যায় যে, তৃণমূলে একেবারে গ্রাম পর্যায়ে চেয়ারম্যান পদে দলীয় প্রতীক নিয়ে এই নির্বাচনে মানুষের মধ্যে ব্যাপক উৎসাহ তৈরি হয়।ঢাকায় প্রধান দুই দল আওয়ামী লীগ এবং বিএনপির তৎপরতা ছিল চোখে পড়ার মতো।বিএনপির একটি প্রতিনিধি দল নির্বাচন কমিশনে গিয়ে তাদের অভিযোগ তুলে।বিএনপির এই প্রতিনিধি দলের নেতা আব্দুল্লাহ আল নোমান বলেছেন, প্রতিটি ইউনিয়নেই কেন্দ্র দখলসহ নানান অনিয়ম হয়েছে, তারা দলীয়ভাবে পাওয়া এমন তথ্য নির্বাচন কমিশনকে জানিয়েছেন। তারা উদাহরণ তৈরির জন্য অন্তত ৫০টি ইউনিয়নের নির্বাচন বাতিলের দাবি করেছেন।ক্ষমতাসীন আওয়ামী লীগ সংবাদ সম্মেলন করে বলেছে, অতীতের যেকোন সময়ের তুলনায় ভোটারদের ব্যাপক উৎসাহে শান্তিপূর্ণ এবং সুষ্ঠু নির্বাচন হয়েছে।নির্বাচন কমিশন ৫৬টি কেন্দ্রের ভোট বাতিল করেছে।দেশে চার হাজারের বেশি ইউনিয়নে পর্যায়ক্রমে জুন মাস পর্যন্ত এই নির্বাচন হবে।</body>
</article>
