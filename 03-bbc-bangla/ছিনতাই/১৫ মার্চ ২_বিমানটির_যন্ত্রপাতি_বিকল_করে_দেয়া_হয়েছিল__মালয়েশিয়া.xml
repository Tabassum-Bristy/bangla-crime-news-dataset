<article>
  <headline>বিমানটির যন্ত্রপাতি বিকল করে দেয়া হয়েছিল : মালয়েশিয়া</headline>
  <url>https://www.bbc.com/bengali/news/2014/03/140315_pg_malayasian_plane</url>
  <published_at>১৫ মার্চ ২০১৪</published_at>
  <category>ছিনতাই</category>
  <body>মালয়েশিয়ার প্রধানমন্ত্রী নাজিব রাজ্জাক বলছেন, সাতদিন আগে নিখোঁজ হয়ে যাওয়া বোয়িং-৭৭৭ বিমানটির যোগাযোগ ব্যবস্থা ইচ্ছাকৃতভাবে বিকল করে দেয়া হয়েছিল। সাংবাদিকদেরকে দেয়া এক বিবৃতিতে মি রাজ্জাক বলেছেন, এতে এটাই মনে হয় যে বিমানের ভেতরে থাকা কেউ একজন এ কাজ করেছে।তিনি আরো বলেন, শেষ যোগাযোগের পরও ২৩৯ জন যাত্রী নিয়ে বিমানটি অন্তত সাত ঘন্টা উড়েছিল বলে তারা সর্বশেষ তথ্য বিশ্লেষণ থেকে জানতে পেরেছেন।গতকাল পাওয়া তথ্যে বলা হয়েছিল যে বিমানটি হারিয়ে গেছে এমন খবর বেরুনোর পরেও পাঁচ ঘন্টা পর্যন্ত তা থেকে স্বয়ংক্রিয়ভাবে নিয়মমাফিক সংকেত পাঠানো হচ্ছিল।মি. রাজ্জাক বলেন, নিখোঁজ বিমানটির সন্ধান পেতে এখন অন্যান্য এলাকার দিকে তারা দৃষ্টি নিবদ্ধ করছেন। তিনি জানান, সবশেষ উপাত্ত থেকে দেখা যাচ্ছে যে কুয়ালালামপুর থেকে বেজিংগামী বিমানটি পেছন ফিরেছিল এবং তার পর অন্তত দুবার গতিপথ পরিবর্তন করেছিল। প্রথমবার পশ্চিম দিকে এবং তার পর উত্তর পশ্চিম দিকে।নাজিব রাজ্জাক বলেন, তারা এখন দক্ষিণ চীন সাগরে অনুসন্ধানকাজ বন্ধ করে বিমানটির দুটি সম্ভাব্য গতিপথ বরাবর খোঁজ নেয়া শুরু করবেন। একটি হলো কাজাখস্তান ও তুর্কমেনিস্তানের সীমান্ত থেকে শুরু করে উত্তর থাইল্যান্ড পর্যন্ত। আর অপরটি হলো ইন্দোনেশিয়া থেকে শুরু করে ভারত মহাসাগরের দক্ষিণ দিক পর্যন্ত।প্রধানমন্ত্রী রাজ্জাক আরো বলেন, বিমানটি হাইজ্যাক হয়ে থাকতে পারে এমন গুজব সত্বেও মালয়েশিয়ার কর্তৃপক্ষ এখনো সব রকম সম্ভাবনাই খতিয়ে দেখছে।এর আগে বার্তা সংস্থা এপি, একজন অজ্ঞাতনামা কর্মকর্তাকে উদ্ধৃত করে জানায়, তদন্তকারীরা এখন মনে করছেন যে বিমানটি ছিনতাই করে গতিপথ পরিবর্তন করানো হয়েছিল। কিন্তু এর পেছনে উদ্দেশ্য কি ছিল এবং বিমানটি কোথায় নিয়ে যাওয়া হয়েছে এসম্পর্কে কিছু জানা যায় নি।বিমানটির জন্য অনুসন্ধান কাজে ১২টি দেশের লোকেরা কাজ করছেন। মার্কিন যুক্তরাষ্ট্র নৌবাহিনীর জাহাজ এবং পর্যবেক্ষণ বিমান পাঠিয়েছে - যা দিয়ে ভারত মহাসাগর এবং বঙ্গোপসাগরের বিভিন্ন এলাকায় সন্ধান চালানো হবে।বিমানটি যোগাযোগ ব্যবস্থা বন্ধ হয়ে যাবার পরও ৫ ঘন্টারও বেশি সময় উড়ে থাকতে পারে বলে ধারণা করা হচ্ছে।খবরে জানা যাচ্ছে, বিমানটি হারিয়ে যাবার কয়েক ঘন্টা পরও অটোমেটিক সিগন্যাল পাঠাচ্ছিল যা লন্ডনভিত্তিক একটি কোম্পানি পেয়েছিল।বিমানটির খোঁজে আন্দামান ও নিকোবর দ্বীপগুলোতে অনুসন্ধান শুরু করেছে ভারতীয় সামরিক বিমান।বাংলাদেশের নৌবাহিনীও এখন অনুসন্ধান কাজে ভুমিকা রাখছে।</body>
</article>
