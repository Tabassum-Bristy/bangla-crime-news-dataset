<article>
  <headline>মিশরীয় বিমান ছিনতাই: প্রায় সব যাত্রীই এখন মুক্ত</headline>
  <url>https://www.bbc.com/bengali/news/2016/03/160329_egyptair_plane_hijacked_cyprus</url>
  <published_at>২৯ মার্চ ২০১৬</published_at>
  <category>ছিনতাই</category>
  <body>ছিনতাই করে সাইপ্রাসে নিয়ে যাওয়া মিশরীয় বিমানটির প্রায় সব যাত্রীকেই এখন ছেড়ে দেয়া হয়েছে।  আরো খবর পাওয়া যাচ্ছে যে ছিনতাইকারী ব্যক্তিটি তার সাবেক স্ত্রীর সাথে দেখা করতে চেয়েছে এবং সাইপ্রাসে আশ্রয় চেয়েছে।সাইপ্রিয়ট প্রেসিডেন্ট নিকোস আনাস্তাসিয়াদেস বলেছেন, এই ছিনতাইয়ের ঘটনার সাথে সন্ত্রাসবাদের কোন সম্পর্ক নেই।আলেকজান্দ্রিয়া থেকে কায়রোগামী ইজিপ্টএয়ারের বিমানটি ছিনতাই করে সাইপ্রাসের লারনাকা বিমানবন্দরে অবতরণ করায় একজন যাত্রী। সে দাবি করেছিল যে সে বিস্ফোরকভর্তি  'সুইসাইড ভেস্ট' পরে আছে।এখন খবর পাওয়া যাচ্ছে যে সে তার সাইপ্রিয়ট সাবেক স্ত্রীর সাথে দেখা করতে চায়।সাইপ্রিয়ট প্রেসিডেন্ট বলছেন, মনে হচ্ছে এটা একটা নারীঘটিত ব্যাপার।তবে মিশরের বেসামরিক বিমান চলাচল মন্ত্রী  বলেছেন, এখনো সাতজন লোককে বিমানের ভেতর আটকে রাখা হয়েছে, তবে সেখানে কোন বোমা আছে কিনা তা স্পষ্ট নয়।ছিনতাইকারীর সাথে এখনো আলোচনা চলছে।প্রথমে ধারণা করা হয়েছিল যে বিমানটির আরোহী এক মিশরীয় অধ্যাপকই ছিনতাইকারী। তবে পরে তিনি বিবিসিকে বলেন যে তিনি একজন যাত্রী মাত্র, এবং অন্যদের সাথে তিনি বিমান থেকে বেরিয়ে এসেছেন। বিমানটিতে মোট ৫৬ জন যাত্রী এবং ৭ জন ক্রু ও নিরাপত্তাকর্মী  ছিলেন।</body>
</article>
