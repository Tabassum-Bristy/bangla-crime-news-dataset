<article>
  <headline>নির্বাচনের শেষ দিনে সংঘর্ষ</headline>
  <url>https://www.bbc.com/bengali/news/2011/01/110118_rm_elex</url>
  <published_at>১৮ জানুয়ারি ২০১১</published_at>
  <category>ছিনতাই</category>
  <body>বাংলাদেশে পৌর নির্বাচনের চতুর্থ দিনে নোয়াখালী অঞ্চলে গোলযোগের মধ্য দিয়ে চট্টগ্রাম এবং সিলেট বিভাগের ভোটগ্রহণ শেষ হয়েছে।সংশ্লিষ্ট পৌরসভাগুলোর রিটার্নিং অফিসারদের কার্যালয় থেকে বেসরকারী ফল ঘোষনা করা হচ্ছে।নির্বাচন কমিশন নোয়াখালী শহরের ১৭টি ভোটকেন্দ্র এবং ওই জেলারই সেনবাগ পৌরসভার নির্বাচন স্থগিত করেছে।বিরোধী দল বিএনপির মেয়র প্রার্থীরা কয়েকটি জায়গায় স্থানীয়ভাবে নির্বাচন বর্জন করেছেন। তারা সংশ্লিষ্ট জায়গাগুলোতে পুনঃনির্বাচন চেয়েছেন।তবে একজন নির্বাচন কমিশনার দাবী করেছেন, কয়েকটি জায়গায় গোলযোগ হলেও সার্বিকভাবে নির্বাচন সুষ্ঠু হয়েছে।নোয়াখালী অঞ্চলের কয়েকটি পৌরসভায় ভোটকেন্দ্র দখল, ব্যালট বাক্স ছিনতাই বা প্রতিপক্ষের নির্বাচনী এজেন্টকে কেন্দ্র থেকে বের করে দেওয়া এধরনের বিভিন্ন অভিযোগ ওঠে।নোয়াখালী শহরের পৌরসভাতেই ভোট শুরুর ঘন্টাখানেকের মধ্যে বিভিন্ন কেন্দ্র দখলের অভিযোগ আসে।ক্ষমতাসীন আওয়ামী লীগ সমর্থিত মেয়র প্রার্থীর বিরুদ্ধে এই অভিযোগ তুলে সেখানকার বিএনপি সমর্থিত প্রার্থী নির্বাচন বর্জন করেন এবং আগামীকাল নোয়াখালীতে হরতাল কর্মসূচী দেন।স্থানীয় সাংবাদিক শামসুল হাসান মিরন বলছিলেন, অভিযোগ পাল্টা অভিযোগ এবং গোলযোগের মধ্যেই সেখানে ভোট গ্রহন চলেছে।অবশ্য পরে নির্বাচন কমিশন থেকে নোয়াখালী পৌরসভার ২৫ টি কেন্দ্রের মধ্যে ১৭টিতেই নির্বাচন স্থগিত করা হয়।এছাড়া সেনবাগ পৌরসভার পুরো নির্বাচন স্থগিত করা হয়েছে।ফেনী শহরেও পৌরসভার নির্বাচনে বিভিন্ন অভিযোগ তুলে বিএনপি সমর্থিত প্রার্থী নির্বাচন বর্জন করেন।লক্ষ্মীপুর থেকেও একই ধরনের চিত্র পাওয়া গেছে।সেখানেও বিএনপি সমর্থিত প্রার্থী হাসানুজ্জামান চৌধুরী অভিযোগ করেছেন, সবগুলো ভোটকেন্দ্র থেকেই তাঁর সমর্থিত এজেন্টদের বের করে দেওয়া হয়।ফলে তিনিও নির্বাচন বর্জন করে আগামী কাল লক্ষ্মীপুর শহরে হরতাল ডেকেছেন।তবে তাঁর এই অভিযোগ নাকচ করে দিয়েছেন লক্ষ্মীপুর পৌরসভার রিটার্নিং অফিসার গোলাম মোস্তফা।তিনি বলেছেন, প্রিজাইডিং অফিসাররা অভিযোগের সত্যতা পাননি। ফলে সেখানে নির্বাচন সুষ্ঠু হয়েছে বলে তিনি দাবী করেছেন।কুমিল্লার নাঙ্গলকোট এবং চাঁদপুরে গোলযোগের কারনে একটি করে কেন্দ্রে নির্বাচন স্থগিত করা হয়েছে।চট্টগ্রাম বিভাগের এই নির্বাচনের পাশাপাশি তুলনামূলকভাবে সিলেট বিভাগে নির্বাচনে পরিবেশ অনেক শান্ত ছিল।যদিও হবিগঞ্জে ব্যালট বাক্স ছিনতাইয়ের অভিযোগে একটি কেন্দ্রে নির্বাচন স্থগিত হয়েছে কিন্তু হবিগঞ্জ এবং মৌলভীবাজার সহ ওই অঞ্চলের ভোটারদের অনেকেই বলেছেন শান্তিপূর্ণ পরিবেশে ভোট হয়েছে।অন্যদিকে নোয়াখালী অঞ্চল সহ বিভিন্ন জায়গায় গোলযোগের ব্যাপারে বিএনপি কেন্দ্রীয়ভাবেও নির্বাচন কমিশনে গিয়ে অভিযোগ তুলে ধরেছে।নির্বাচন কমিশনার সাখাওয়াত হোসেন বলেছেন, বিভিন্ন অভিযোগের ব্যাপারে তাৎক্ষনিক ভাবেই ব্যবস্থা নেওয়া হয়েছে।কয়েকটি জায়গায় গোলযোগ হলেও সার্বিকভাবে নির্বাচন সুষ্ঠু হয়েছে বলে তিনি দাবী করেছেন।চট্টগ্রামে ৪২টি, সিলেটে ১৬ টি পৌরসভায় মঙ্গলবার নির্বাচন অনুষ্ঠিত হলো।চট্টগ্রাম বিভাগের ব্রাহ্মণবাড়িয়া পৌরসভায় আদালতের নিষেধাজ্ঞার কারনে শেষ মুহুর্তে নির্বাচন স্থগিত করা হয়।এর আগে উত্তরে রাজশাহী ও রংপুর এবং দক্ষিনে বরিশাল ও খুলনা এবং সর্বশেষ গতকাল ঢাকা অঞ্চলে পৌরসভা নির্বাচন আনুষ্ঠিত হয়।</body>
</article>
