<article>
  <headline>সোমালি জলদস্যুদের বিরুদ্ধে অভিযান</headline>
  <url>https://www.bbc.com/bengali/news/2011/01/110121_mhpirates</url>
  <published_at>২১ জানুয়ারি ২০১১</published_at>
  <category>ছিনতাই</category>
  <body>দক্ষিণ কোরিয়া জানিয়েছেন, তাদের সামরিক বাহিনীর একটি বিশেষ দল আরব সাগরে এক অভিযান চালিয়ে সোমালি জলদস্যুদের কবল থেকে ছিনতাই হওয়া এক জাহাজের সব নাবিককে উদ্ধার করেছে৻এই অভিযানে আটজন জলদস্যু নিহত হয়, তবে পাঁচজন জলদস্যুকে জীবিত অবস্থায় আটক করা সম্ভব হয়৻দক্ষিণ কোরিয়ার মালিকানাধীন জাহাজ স্যাম জুয়েলারী সোমালি জলদস্যুদের কবলে পড়ে গত সপ্তাহান্তে৻জলদস্যুদের মোকাবেলায় ঐ অঞ্চলে মোতায়েন বিভিন্ন দেশের নৌবাহিনীর মধ্যে দক্ষিণ কোরিয়াও আছে, তাদেরই একটি কমান্ডো দল শুক্রবার ভোর বেলা আরব সাগরে এই অভিযান চালায়৻স্যাম জুয়েলারি জাহাজটি তখন অবস্থান করছিল সোমালিয়ার উপকুল থেকে প্রায় তেরোশো কিলোমিটার দূরে আরব সাগরে৻কোরিয়ার সামরিক বাহিনীর এক মুখপাত্র লেফটেন্যান্ট জেনারেল লী সিয়ং হো বলেন, অভিযান সুচারুভাবেই শেষ হয়েছে, তবে তাদের একজন নাবিক এতে আহত হয়েছেন৻“পাঁচ জন জলদস্যুকে আমরা জীবিত ধরতে পেরেছি, আটজন নিহত হয়েছে৻ আমাদের একজন নাবিকও এতে আহত হন, যদিও তার আঘাত গুরুতর নয়৻“জাহাজে বার্মা, দক্ষিণ কোরিয়া এবং ইন্দোনেশিয়ার যে ২১ জন নাবিক ছিল তাদের সবাইকে উদ্ধার করা হয়েছে৻এই জাহাজটির মালিক যে কোরিয়ান কোম্পানী তাদের আরেকটি তেলবাহী ট্যাংকার মাত্র কয়েক মাস আগে এই সোমালি জলদস্যুরাই ছিনতাই করেছিল এবং প্রায় এক কোটি ডলার দিয়ে সেটি ছাড়িয়ে নিতে হয়েছিল৻দক্ষিণ কোরিয়ার প্রেসিডেন্ট লী মিয়াং বাক বলেছেন, জলদস্যুদের হামলা থেকে নিজ দেশের নাগরিকদের রক্ষায় তার দেশ বদ্ধপরিকর, এবং সে কারণেই তিনি নিজে এই উদ্ধার অভিযান চালানোর নির্দেশ দিয়েছেন৻আফ্রিকার পূর্ব উপকুলে জলদস্যুতা এখন অনেক দেশের জন্যই এক বড় মাথা ব্যাথার কারণ হয়ে দাঁড়িয়েছে৻বাংলাদেশের একটি জাহাজও কিছুদিন আগে সেখানে জলদস্যুদের কবলে পড়ে, জাহাজটির ২৬ জন নাবিক এখন জলদস্যুদের হাতে জিম্মি৻যুক্তরাষ্ট্র, চীন, ভারত সহ অনেক দেশের নৌবাহিনীই এখন সেই অঞ্চলে টহল দিচ্ছে, কিন্তু তা সত্ত্বেও সোমালিয়ার এই জলদস্যুদের থামানো যাচ্ছে না৻</body>
</article>
