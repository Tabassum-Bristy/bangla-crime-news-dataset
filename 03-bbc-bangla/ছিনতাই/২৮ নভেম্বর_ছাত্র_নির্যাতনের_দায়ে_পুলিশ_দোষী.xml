<article>
  <headline>ছাত্র নির্যাতনের দায়ে পুলিশ দোষী</headline>
  <url>https://www.bbc.com/bengali/news/2011/11/111128_sm_kader_police</url>
  <published_at>২৮ নভেম্বর ২০১১</published_at>
  <category>ছিনতাই</category>
  <body>বাংলাদেশে আইন মন্ত্রণালয়ের একটি তদন্ত কমিটি বলেছে, জুলাই মাসে পুলিশ ঢাকা বিশ্ববিদ্যালয়ের ছাত্র আব্দুল কাদের-এর উপর শারীরিক নির্যাতন চালিয়েছিলো৻কমিটির প্রতিবেদনে আরো বলা হয়, পুলিশ যে অভিযোগে গত ১৫ই জুলাই আব্দুল কাদেরকে গ্রেপ্তার করে, তা ছিলো সম্পূর্ণ মিথ্যা৻প্রতিবেদনে বলা হয়, কাদেরকে সন্দেহবশত: আটক করা হয়, এবং মিথ্যা অভিযোগের ভিত্তিতে তাকে গ্রেপ্তার দেখানো হয়৻কমিটির প্রতিবেদনে দায়ী কর্মকর্তাদের শাস্তি নিশ্চিত করা সহ এ ধরনের ঘটনা এড়াতে বেশ কিছু সুপারিশ তুলে ধরা হয়েছে৻  গত জুলাই মাসের ১৫ তারিখ মাঝরাতে ঢাকা বিশ্ববিদ্যালয়ের প্রাণ রসায়ণ বিভাগের স্নাতকোত্তর পর্বের ছাত্র আব্দুল কাদেরকে রাজধানীর এক সড়ক থেকে গ্রেপ্তার করে খিলগাঁও থানা পুলিশ।প্রথমে তার বিরুদ্ধে অবৈধ অস্ত্র ও ডাকাতির চেষ্টার অভিযোগ আনা হয়। পরে তাকে মোহাম্মদপুর থানায় আগে দায়ের করা আরেকটি গাড়ি ছিনতাইয়ের মামলায় অভিযুক্ত দেখানো হয়।পুলিশের হেফাজতে নির্যাতনের প্রমাণসহ তার ছবি পত্র-পত্রিকায় ছাপা হলে দেশে ব্যাপক আলোড়ন সৃষ্টি হয়।এরপর হাইকোর্ট স্বতঃপ্রণোদিত হয়ে রুল জারি করে এবং ঘটনা তদন্তে আইন মন্ত্রণালয়ের অধীনে বিচার বিভাগীয় তদন্ত কমিটি গঠনের নির্দেশ দেয়।সেই কমিটির প্রতিবেদন সোমবার আদালতে পেশ করা হলো।প্রতিবেদনে বলা হয়, আবদুল কাদেরকে সন্দেহবশত আটক করা হয় এবং তার বিরুদ্ধে আনা অভিযোগের কোনো প্রমাণ তারা পায়নি।সংশ্লিষ্ট বিভিন্ন ব্যক্তির সাক্ষ্য পর্যালোচনা করে ৪০ পৃষ্ঠার এ প্রতিবেদন তৈরি করে কমিটি। এঘটনায় দোষীদের চিহ্নিত করে কমিটি তাদের শাস্তি নিশ্চিত করার সুপারিশ করেছে। প্রতিবেদনে ভবিষ্যতে যাতে কোনো নিরপরাধ ব্যক্তিকে এভাবে হয়রানির মুখে পড়তে না হয় সে বিষয়ে সতর্ক থাকার পরামর্শ দেওয়া হয়েছে৻কাদেরের মা মনোয়ারা বেগম তদন্ত প্রতিবেদনের এই বক্তব্যের পরে দ্রুত তার ছেলেকে মামলা থেকে অব্যাহতি দেয়ার আহ্বান জানিয়েছেন।এর আগে মনোয়ারা বেগম হয়রানিমূলকভাবে ছেলেকে আটক এবং পুলিশ হেফাজতে নির্যাতনের বিচার চেয়েছিলেন জাতীয় মানবাধিকার কমিশনের কাছে৻আব্দুল কাদের বলেছেন, অস্ত্র আইনে করা একটি মামলা প্রত্যাহার করা হলেও গাড়ি ছিনতাই ও ডাকাতি চেষ্টার অভিযোগে করা দুটো মামলা বিচারাধীন আছে৻এর ফলে তাকে প্রায়ই নিম্ন আদালতে হাজির হতে হয়, যার জন্য তার শিক্ষাজীবন এবং স্বাভাবিক জীবনযাপন বিঘ্নিত হচ্ছে।এই সংকটময় অবস্থা থেকে রেহাই দিতে এসব মামলা হয়রানিমূলক মামলা থেকে দ্রুত মুক্তি চাচ্ছে আব্দুল কাদের৻গ্রেপ্তারের প্রায় ২০ দিন পরে গত ৩রা আগস্ট জামিনে মুক্তি পেয়ে ঢাকা বিশ্ববিদ্যালয়ের এই ছাত্রকে বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে অর্থপেডিক্স বিভাগে চিকিৎসা নিতে হয়।সেসময় বিবিসিকে দেয়া এক সাক্ষাতকারে তিনি বলেছিলেন, কারা হেফাজতে এই নির্যাতন তাকে ভাবিয়ে তুলেছে।আগে ভাবতেন লেখাপড়া শেষ করে হয়তো বিদেশে যাবেন।কিন্তু এখন মনে করেন, সাধারণ মানুষকে রক্ষার জন্য আরো বেশি করে উদ্যমী ও সৎ তরুণ প্রজন্মের পুলিশ বাহিনীতে যোগ দিয়ে সৎ পুলিশ অফিসারের সংখ্যা বাড়াতে হবে।সেজন্য পুলিশ অফিসার হিসেবে নিজেকে প্রতিষ্ঠার স্বপ্ন দেখছেন তিনি।</body>
</article>
