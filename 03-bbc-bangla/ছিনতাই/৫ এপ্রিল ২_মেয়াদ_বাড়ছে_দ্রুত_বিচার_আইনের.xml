<article>
  <headline>মেয়াদ বাড়ছে দ্রুত বিচার আইনের</headline>
  <url>https://www.bbc.com/bengali/news/2010/04/100405_sgspeedytrial</url>
  <published_at>৫ এপ্রিল ২০১০</published_at>
  <category>ছিনতাই</category>
  <body>বাংলাদেশে মন্ত্রিসভা আইন-শৃঙ্খলা বিঘ্নকারী অপরাধের দ্রুত বিচার আইনের মেয়াদ আরও দুবছরের জন্য বৃদ্ধি করার সিদ্ধান্ত নিয়েছে৻২০০২ সালে বিএনপি-জামায়াত জোট সরকারের আমলে এই আইনটি প্রবর্তিত হয় প্রাথমিকভাবে দুবছরের জন্য – কিন্তু পরে মোট তিনবার এবার মেয়াদ বাড়ানো হয়েছে, এদিন আওয়ামী লীগ সরকারও চতুর্থবারের জন্য আইনটির মেয়াদ বাড়াল৻আইনটি যখন চালু করা হয়, তখনকার প্রধান বিরোধী দল আওয়ামী লীগ এই আইনটির বিরোধিতা করে বলেছিল, বিরোধী দলীয় নেতা-কর্মীদের বিরুদ্ধে এই আইনটির অপব্যবহার হবে বলে তারা আশঙ্কা করছেন৻চাঁদাবাজি, ছিনতাই, ভাঙচুর-সহ যে সব অপরাধের বিচার এই আইনের আওতায় আছে, তাতে খুব সহজেই বিরোধী দলীয় কর্মীদের মিথ্যা মামলায় জড়িয়ে দেওয়া সম্ভব – এমনটাই ছিল তাঁদের যুক্তি৻তবে এখন আওয়ামী লীগ নেতৃত্বাধীন সরকারই বলছে, যেহেতু এই আইনের আওতায় প্রচুর মামলা বিচারাধীন আছে – সেগুলোর নিষ্পত্তি করার জন্যই দ্রুত বিচার আইনটির মেয়াদ বাড়ানোর প্রয়োজন হচ্ছে৻প্রধানমন্ত্রী শেখ হাসিনার প্রেস সচিব আবুল কালাম আজাদ এদিন মন্ত্রিসভার বৈঠকের পর আইনটির মেয়াদ বাড়ানোর কারণ ব্যাখ্যা করেন এবং জানান, সংসদের চলতি অধিবেশনে যদি সংশ্লিষ্ট বিলটি উত্থাপন না-করা যায় তাহলে এ বিষয়ে অধ্যাদেশ জারি করা হবে৻কিন্তু যে-দলই ক্ষমতায় থাকুক, তাদের দিক থেকে এই দ্রুত বিচার আইনের অপব্যবহার বা বিরোধী দলীয় কর্মীদের বিরুদ্ধে তা প্রয়োগের আশঙ্কা কতটুকু? বিগত সরকারগুলো কীভাবে এই আইনটি ব্যবহার করেছে, বর্তমান সরকারের ক্ষেত্রেই বা কী প্রবণতা দেখা যাচ্ছে?এ নিয়ে বাংলাদেশের সাবেক পুলিশ-প্রধান নুরুল হুদা বিবিসি বাংলাকে বলেন, দ্রুত বিচার আইনটি নিয়ে বিরোধী দলের আশঙ্কা থাকাটা স্বাভাবিক, তবে সত্যিই এর অপব্যবহার হচ্ছে কি না, তা নির্ভর করে ক্ষমতাসীন রাজনৈতিক দল কীভাবে এটি প্রয়োগ করতে চাইছে তার ওপর৻  তবে তিনি এর পাশাপাশি বলছেন, ফৌজদারি দন্ডবিধি বা পিনাল কোডে যে-সব আইন আছে, সব ক্ষেত্রে তা যথেষ্ট হচ্ছে না বলেই দ্রুত বিচার আইনের অবতারণা৻</body>
</article>
