<article>
  <headline>‘বর্তমান সরকারের অধীনে সুষ্ঠু নির্বাচন হতে পারে না’</headline>
  <url>https://www.bbc.com/bengali/news/2015/12/151231_bangladesh_bnp_reaction_municipal_election</url>
  <published_at>৩১ ডিসেম্বর ২০১৫</published_at>
  <category>ছিনতাই</category>
  <body>বাংলাদেশে পৌরসভা নির্বাচনের আনুষ্ঠানিক ফলাফল ঘোষণার আগে অন্যতম প্রধান রাজনৈতিক দল বিএনপি নির্বাচন নিয়ে প্রতিক্রিয়া জানাতে আজ বৃহস্পতিবার এক সংবাদ সম্মেলন করেছে।দলটির ভারপ্রাপ্ত মহাসচিব ফখরুল ইসলাম আলমগীর সম্মেলনে বলেন এই নির্বাচনের মাধ্যমে আরো একবার প্রমাণিত হল বর্তমান সরকারের অধীনে ও নির্বাচন কমিশনের পরিচালনায় কোন নির্বাচন সুষ্ঠু ও অবাধ হতে পারে না।মি. আলমগীর এসময় বুধবারের নির্বাচনে নানা দিক উল্লেখ করে বলেন এটা ছিল সরকারের নীল নকশা বাস্তবায়নের উপায়।নজির বিহীন সন্ত্রাস , সহিংসতা, ব্যালট ছিনতাই, বিএনপির এজেন্টদের ওপর হামলা, প্রশাসন ও আইনশৃঙ্খলা বাহিনীর পক্ষপাতিত্বের কারণে জনগণ অবাধে তাদের ভোট দিতে পারেননি বলে অভিযোগ করেন তিনি।কোন কোন স্থানে বিএনপির বিজয়ী প্রার্থীকে পরাজিত হিসেবে ঘোষণা করার জন্য রিটার্নিং অফিসারের ওপর চাপ দেয়া হয়েছে বলে তিনি উল্লেখ করেন।তিনি বলেন এই পৌরসভা নির্বাচন ও ফলাফল প্রত্যাখ্যান করেছে বিএনপি।এদিকে প্রথমবারের মত দলীয় প্রতিকে স্থানীয় নির্বাচনে বিএনপি বেসরকারি হিসেবে প্রায় একশোর বেশি পৌরসভায় আওয়ামী লীগের প্রার্থীর চেয়ে পিছিয়ে রয়েছে।বেসরকারি হিসেবে ২৩৩ টি পৌরসভার মধ্যে ১৭৫ টির বেশি পৌরসভায় জয় লাভ করে আওয়ামী লীগ সমর্থিত প্রার্থী এগিয়ে থাকার খবর পাওয়া যাচ্ছে।বিএনপি জয় পেয়েছে ২০ টির মত পৌরসভায়।</body>
</article>
