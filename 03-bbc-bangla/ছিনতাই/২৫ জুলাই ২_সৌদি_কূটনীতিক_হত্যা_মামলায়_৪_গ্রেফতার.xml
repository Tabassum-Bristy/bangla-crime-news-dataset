<article>
  <headline>সৌদি কূটনীতিক হত্যা মামলায় ৪ গ্রেফতার</headline>
  <url>https://www.bbc.com/bengali/news/2012/07/120725_mhsaudidiplomat</url>
  <published_at>২৫ জুলাই ২০১২</published_at>
  <category>ছিনতাই</category>
  <body>বাংলাদেশের পুলিশ বলছে গত মার্চে ঢাকায় এক সৌদী কূটনীতিককে হত্যার সঙ্গে জড়িত সন্দেহে তারা চারজনকে গ্রেফতার করেছে।সৌদী আরব দূতাবাসের কর্মকর্তা খালাফ বিন মোহাম্মদ সালেম আলী গত মার্চে ঢাকায় নিহত হন। গুলশানের কূটনৈতিক এলাকায় রাস্তার ধারে তাঁর বুলেট বিদ্ধ মৃতদেহ খুঁজে পাওয়া যায়।পুলিশ কর্মকর্তারা বলছেন, এই হত্যাকান্ডের সঙ্গে জড়িত সন্দেহে যে চারজনকে তারা গ্রেফতার করেছেন, তারা ইতোমধ্যে হত্যার দায় স্বীকার করেছে।ঢাকার গোয়েন্দা পুলিশের ডেপুটি কমিশনার মোল্লা নজরুল ইসলাম বিবিসিকে বলেন, গত জুন মাসে একটি অস্ত্র মামলায় তারা চার ব্যক্তিকে গ্রেফতার করেন। তাদের কাছ থেকে যে আগ্নেয়াস্ত্র উদ্ধার করা হয়েছে, সেটি পরীক্ষা করে তারা নিশ্চিত হয়েছেন যে এই অস্ত্র ব্যবহার করেই সৌদী কূটনীতিককে হত্যা করা হয়েছে। কারণ নিহতের দেহে পাওয়া বুলেটের মত হুবহু একই বুলেট এই আগ্নেয়াস্ত্রেও ব্যবহার করা হয়।তিনি আরও জানান, আটক চারজনের কাছ থেকে যে গাড়ীটি উদ্ধার করা হয়েছে, সেটিও এই হত্যাকান্ডে ব্যবহৃত হয়েছে বলে তারা ধারণা করছেন।এই হত্যাকান্ডের মোটিভ বা উদ্দেশ্য সম্পর্কে তিনি বলেন, আটক চার জন মূলত ছিনতাইকারী। ছিনতাই এর উদ্দেশ্যেই তারা সৌদী কূটনীতিককে টার্গেট করে। খুন করা হয়তো তাদের উদ্দেশ্য ছিল না। কিন্তু ঘটনাচক্রে তাদের গুলিতেই কূটনীতিক খালাফ বিন মোহাম্মদ সালেম আলী নিহত হন।উল্লেখ্য এই হত্যাকান্ডের পর বাংলাদেশের সঙ্গে সৌদী আরবের কূটনৈতিক সম্পর্কে কিছুটা টানাপোড়েন সৃষ্টি হয়েছিল।হত্যাকান্ডের তদন্ত যেভাবে এগুচ্ছিল, তাতে সৌদী আরব অসন্তোষ প্রকাশ করেছিল। ঘটনা তদন্তে সৌদী আরবের একটি প্রতিনিধিদল ঢাকা সফরেও যায়।খালাফ বিন মোহাম্মদ সালেম আলীই ঢাকায় খুন হওয়া প্রথম বিদেশী কূটনীতিক।</body>
</article>
