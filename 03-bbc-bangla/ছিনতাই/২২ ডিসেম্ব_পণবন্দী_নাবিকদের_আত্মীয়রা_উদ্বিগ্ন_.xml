<article>
  <headline>পণবন্দী নাবিকদের আত্মীয়রা উদ্বিগ্ন </headline>
  <url>https://www.bbc.com/bengali/news/2010/12/101222_ubpirates</url>
  <published_at>২২ ডিসেম্বর ২০১০</published_at>
  <category>ছিনতাই</category>
  <body>বাংলাদেশের পতাকাবাহী ছিনতাই হয়ে যাওয়া জাহাজের নাবিকদের পরিবার পরিজন পররাষ্ট্র মন্ত্রী দীপু মণির সঙ্গে বুধবার দেখা করে উদ্বেগ প্রকাশ করেছেন৻ ওই জাহাজের নাবিকদের উদ্ধারের জন্যে তাঁরা দ্রুত পদক্ষেপ নেবার আহ্বানও জানিয়েছেন৻ ওই জাহাজে বন্দী একজন অফিসার, নূর আলমের ভাই, শাহজাহান গাজী বিবিসিকে বলেন তাঁরা পররাষ্ট্র মন্ত্রীকে বলেছেন এ ব্যাপারে  সরকারের সর্বোচ্চ পর্য্যায় থেকে হস্তক্ষেপ কাম্য৻তিনি একথাও জানিয়েছেন যে পররাষ্ট্র মন্ত্রী তাঁদর সাথে সহমর্মীতা প্রকাশ করে তাঁদের আশ্বাস দিয়েছেন যে নাবিকদের উদ্ধারের লক্ষ্যে সব প্রচেষ্টাই চালানো হচ্ছে, মালিকপক্ষকেও বলা হচ্ছে যথাসাধ্য প্রচেষ্টা চালানোর জন্যে তবে ঠিক কী পদক্ষেপ নেয়া হচ্ছে সে বিষয়ে তিনি কিছু বলেননি৻ এর আগে মেরিন অফিসার এবং জিম্মি নাবিকদের পরিবারের সদস্যরা পণবন্দীদের উদ্ধারে প্রধানমন্ত্রীর হস্তক্ষেপ চেয়েছিলেন।এ সপ্তাহে আরো আগে চট্টগ্রামে একটি মানববন্ধন করে তাঁরা প্রধানমন্ত্রী শেখ হাসিনার হস্তক্ষেপ কামনা করেন, যাতে সোমালিয় জলদস্যুদের হাতে জিম্মিদের উদ্ধার কার্যক্রম দ্রুততর করা হয়।মেরিন অফিসাররা সতর্ক করে দিয়ে বলেছেন যে নাবিকদের দ্রুত উদ্ধার না করা গেলে ভবিষ্যতে বাংলাদেশী নাগরিকরা এই পেশায় আসতে চাইবে না।জাহাজে অবস্থানরত নাবিকদের পরিবারের সদস্যরা মানববন্ধনে যোগ দেন ।ঐ জাহাজে রয়েছেন চীফ ইঞ্জিনিয়ার মতিউল মওলা ও তাঁর স্ত্রী রুখসানা গুলজার।মতিউল মওলার ভাই মাহবুব মওলা বলছেন যে মুক্তিপণ দিয়ে নাবিকদের উদ্ধারে মালিক পক্ষের সঙ্গে জলদস্যুদের দরকষাকষি হবে এটাই প্রচলিত নিয়ম, তবে এক্ষেত্রে সরকারেরও একটি ভূমিকা রয়েছে।তিনি বলেন, শিপিং কোম্পানী এবং সরকার যদি যৌথভাবে কাজ করে, তবে তা দ্রুত হবে। সরকার তো মুক্তিপণের টাকা দেবে না, দেবে ইন্সুরেন্স কোম্পানী জাহাজ কোম্পানীর মাধ্যমে। কিন্তু এটা যেন দ্রুততর হয়।“আর একটি আবেদন হলো, এটাকে ব্যবসায়িক দৃষ্টিকোণ থেকে না দেখে যেন সম্পূর্ণ মানবিক দৃষ্টিকোণ থেকে দেখা হয়।“বাংলাদেশী জাহাজ এম ভি জাহান মণি আরব সাগরে ছিনতাই হওয়ার প্রায় দুই সপ্তাহ পর চট্টগ্রামে মানববন্ধনের আয়োজন করে বাংলাদেশ মার্চেন্ট মেরিন অফিসার্স অ্যাসোসিয়েশন।অ্যাসোসিয়েশনের সাধারণ সম্পাদক ফয়সাল আজীম বলছেন যে অন্ততঃ ৬,০০০ বাংলাদেশী মেরিন কর্মকর্তা বিশ্বব্যাপী বাণিজ্যিক জাহাজে কর্মরত আছেন।নাবিকদের সংখ্যা আরো বেশী বলেই তিনি মনে করেন।আর তাই ভবিষ্যতের কথা চিন্তা করেই বিষয়টিতে সরকারের হস্তক্ষেপ করা উচিত বলে মত দেন মিঃ আজীম।তিনি বলেন, বিষয়টিকে মানবিক দৃষ্টিকোণ থেকে দেখা দরকার এবং সরকারের উচিত এ ব্যাপারে নজরদারী করা।মালিকপক্ষের যদি কোন সহযোগিতা দরকার হয়, তবে সরকার যেন ত্বড়িৎগতিতে সেই সহযোগিতা দেয় – এই পরামর্শ দেন মিঃ আজীম।তিনি বলেন, আজকে যদি কোন নেতিবাচক ঘটনা ঘটে, বাংলাদেশে ভবিষ্যতে আর কেউ জাহাজে আসতে চাইবে না।মাহবুব মওলা বলছেন যে জাহাজটি ছিনতাই হওয়ার পর থেকেই জাহাজে অবস্থানরত ২৬ জন বাংলাদেশী নাগরিকের পরিবারের সদস্যরা উদ্বেগের মধ্যে দিন কাটাচ্ছেন।তিনি বলেন, তবে উদ্বেগের পরিমান আরো বেড়েছে জাহাজে মাত্র পাঁচদিনের খাবার আছে এমন একটি সংবাদ শোনার পর।“তাঁরা আদৌ ছাড়া পাবে কীনা, কী হতে যাচ্ছে, কিছুই আমরা বুঝতে পারছি না। সবাই কান্নাকাটি করছে।“মিঃ মওলা জানান যে তাঁর ভাইয়ের শাশুড়ি জীবিত আছেন এবং মেয়ে ও জামাইয়ের কথা চিন্তা করে তিনিও খুব কান্নাকাটি করছেন।ছিনতাইয়ের পর জাহাজটি সোমালিয়ার উপকুলে ভিড়িয়েছে জলদস্যুরা।জাহাজের মালিকপক্ষ বলছে যে এটি এবং নাবিকদের উদ্ধারের লক্ষ্যে তাদের চেষ্টা অব্যাহত রয়েছে।</body>
</article>
