<article>
  <headline>তৃতীয় ধাপের উপজেলা নির্বাচনে আওয়ামী লীগ এগিয়ে</headline>
  <url>https://www.bbc.com/bengali/news/2014/03/140315_pg_upazila_elex</url>
  <published_at>১৬ মার্চ ২০১৪</published_at>
  <category>ছিনতাই</category>
  <body>বিচ্ছিন্ন সহিংসতার মধ্য দিয়ে অনুষ্ঠিত বাংলাদেশের উপজেলা নির্বাচনের তৃতীয় ধাপে এখন ফলাফল আসতে শুরু করেছে। এ পর্যন্ত পাওয়া ৭৮টি উপজেলার ফলাফলে আওয়ামী লীগ সমর্থিত ৩৭ জন এবং বিএনপি-সমর্থিত ২৬ জন প্রার্থী জয়ী হয়েছেন।৪২টি জেলার ৮১টি উপজেলায় ভোটগ্রহণ হয় গতকাল। প্রতিদ্বন্দ্বী প্রার্থীদের সমর্থকদের মধ্যে সশস্ত্র সংঘর্ষে শরীয়তপুর ও বাগেরহাটে অন্তত দুজন মারা গেছেন। মোট ৫,৪৪৪টি ভোটকেন্দ্রের মধ্যে ২৬টিতে সহিংসতা বা নির্বাচনের প্রভাব খাটানোর চেষ্টার কারণে ভোটগ্রহণ স্থগিত করা হয়।অনেক কেন্দ্রে ভোটগ্রহণে অনিয়মের অভিযোগ ওঠায় ভোট বর্জন করেছেন প্রার্থীরা। ভোটে প্রভাব দেখানো এবং বিরুদ্ধ প্রার্থীদের ভয়ভীতি দেখানোর পরস্পরবিরোধী অভিযোগ এনেছে আ্ওয়ামী লীগ এবং বিএনপি।ভোটগ্রহণ শুরুর পর থেকেই বিএনপি এবং জামায়াত-সমর্থিত প্রার্থীরা বিভিন্ন এলাকায় আওয়ামী লীগ-সমর্থিত প্রার্থীদের বিরুদ্ধে অভিযোগ করতে শুরু করেন যে, তারা নির্বাচনে অবৈধ প্রভাব খাটাচ্ছেন।বেলা বাড়ার সাথে সাথে বেশ কয়েকটি উপজেলায় সহিংতার ঘটনাও ঘটতে শুরু করে।গতকাল বেলা তিনটার দিকে শরীয়তপুরের নড়িয়ায় ব্যালট বাক্স ছিনতাইয়ের চেষ্টা করা হলে পুলিশ ফাঁকা গুলি ছুঁড়েছে।সেখানে গুলিতে একজন নিহত হয়েছে বলে জানিয়েছেন নড়িয়া থানার কর্মকর্তা কে এম আবুল কাশেম।তিনি বলেন, বিকেল তিনটের দিকে ব্যালটবাক্স ছিনতাইয়ের চেষ্টাকে কেন্দ্র করে সংঘর্ষ বাধে । এসময় পুলিশ ফাঁকা গুলি ছোঁড়ে, এবং সংঘর্ষের সময় প্রতিদ্বন্দ্বী রাজনৈতিক কর্মীদের মধ্যেও গোলাগুলি হয়।নিহত ব্যক্তি একজন আওয়ামী লীগের কর্মী এবং তিনি গুলিবিদ্ধ হয়ে নিহত হয়েছেন একথা জানালেও পুলিশ কর্মকর্তা আবুল কাশেম - কাদের গুলিতে তিনি মারা গেছেন তা জানাতে পারেন নি।এই উপজেলায় আওয়ামী লীগের দুজন নেতা চেয়ারম্যান পদে প্রতিদ্বন্দ্বিতা করছেন।অন্যদিকে সকাল সাড়ে ১১টার দিকে বাগেরহাট সদরে প্রতিপক্ষের হামলায় সদর উপজেলায় জামায়াতে ইসলামীর একজন কর্মী নিহত হয়েছেন বলে পুলিশ কর্মকর্তা মোহাম্মদ আলী আজম খান জানিয়েছেন।এ ছাড়া কুমিল্লা, চাঁদপুর, চট্টগ্রামের সীতাকুন্ড, ফেনী, লক্ষীপুরের কমলনগর, ভোলার সদর, বরিশালের বাবুগঞ্জ এবং সাতক্ষীরায়, সহিংসতায় বেশ কয়েকজন আহত হয়েছে।কুড়িগ্রাম সদর এবং যশোরের মনিরামপুরে কেন্দ্রে হামলা চালিয়ে ব্যালট বক্স ছিনতাই এবং ব্যালটে আগুন দেয়ার ঘটনা ঘটেছে।এসব উপজেলায় বেশ কয়েকটি কেন্দ্রে কিছু সময়ের জন্য ভোটগ্রহণ বন্ধ থাকে আর মোট নয়টি কেন্দ্রের ভোটগ্রহণ স্থগিত করা হয়েছে। অনেক কেন্দ্রে নির্বাচনে দায়িত্বে থাকা কর্মকর্তাদের মারধরের ঘটনাও ঘটেছে।বিএনপি অভিযোগ করেছে আইনশৃঙ্খলা বাহিনীর সহায়তায় সরকারদলীয় সন্ত্রাসীরা বিভিন্ন উপজেলা পরিষদের ভোটকেন্দ্র দখল করে নিয়েছে। দলটির নেতা রুহুল কবির রিজভী এক সংবাদ ব্রিফিংএ এ অভিযোগ করেন।অন্যদিকে আজই প্রধানমন্ত্রীর রাজনৈতিক বিষয়ক উপদেষ্টা এইচ টি ইমাম আরেক সংবাদ সম্মেলনে বলেন, সরকার সুষ্ঠুভাবে এ নির্বাচন করতে চেয়েছিল, তবে বিএনপি-জামায়াতের কর্মীরা সহিংস পন্থার আশ্রয় নেয়াতে নির্বাচন বিঘ্নিত হচ্ছে।</body>
</article>
