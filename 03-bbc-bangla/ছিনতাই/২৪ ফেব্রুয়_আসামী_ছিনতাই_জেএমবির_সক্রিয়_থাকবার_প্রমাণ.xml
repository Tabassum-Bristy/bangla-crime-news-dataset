<article>
  <headline>আসামী ছিনতাই জেএমবির সক্রিয় থাকবার প্রমাণ</headline>
  <url>https://www.bbc.com/bengali/news/2014/02/140224_aho_bd_extemism</url>
  <published_at>২৪ ফেব্রুয়ারি ২০১৪</published_at>
  <category>ছিনতাই</category>
  <body>বাংলাদেশে ২০০৭ সালে জেএমবি প্রধান শায়খ আব্দুর রহমান এবং বাংলা ভাই নামে পরিচিত সিদ্দিকুল ইসলামের ফাঁসির পর অনেকেই মনে করেছিলেন সংগঠনটি আর মাথা চাড়া দিয়ে উঠতে পারবেনা।কিন্তু সোমবার মহাসড়ক থেকে আসামী ছিনতাইয়ের ঘটনা ভিন্ন এক পরিস্থিতিকে সামনে তুলে এনেছে।নিরাপত্তা বিশ্লেষক ড. আব্দুর রব খান বলছিলেন, "জেএমবির মতো আদর্শিক সংগঠনগুলোর সদস্য সংগ্রহ, পুনর্গঠন এবং মতাদর্শ প্রচারের বিষয়টি সবসময় চলতে থাকে। তারা জেলখানার ভেতর ও বাইরে সমানভাবে সক্রিয়। আসামী ছিনতাইয়ের পরিকল্পনা এবং সেটির বাস্তবায়ন যে কথাই প্রমাণ করে।"বাংলাদেশের আইন শৃঙ্খলা রক্ষাকারী বাহিনী ২০০৮ সাল থেকে ২০১৩ সাল পর্যন্ত জেএমবি সংশ্লিষ্ট আড়াই হাজারের মত মানুষকে গ্রেপ্তার করেছে।গত কয়েক বছরে র‍্যাবের বিভিন্ন পর্যায়ের কর্তা ব্যক্তিরা নানা সময়ে বলেছেন, জেএমবি নেটওয়ার্ক একেবারেই দুর্বল হয়ে পড়েছে।বিশ্লেষকরা বলছেন, গত ছয় বছরে যে আড়াই হাজার জেএমবি সংশ্লিষ্টকে আটক করা হয়েছে তাদের বেশীরভাগ কারাগারে থাকলেও অনেকেই জামিনে বেরিয়ে এসেছে।ইংরেজি দৈনিক ঢাকা ট্রিবিউনের সাংবাদিক জুলফিকার আলী মানিক অনেক দিন ধরে জঙ্গি তৎপরতার উপর নজর রেখে আসছেন।তিনি বলছিলেন, "যত ধরপাকড়ই হোক না কেন, মাঠ পর্যায়ে যে পরিস্থিতি ভিন্ন সেটা আবারো প্রমাণ হল"।"তারা হয়তো তুলনামূলক-ভাবে দুর্বল এবং বিচ্ছিন্নভাবে নানান জায়গায় আছে। মসজিদ মাদ্রাসা ভিত্তিক কিছু নেটওয়ার্ক তাদের আছে। তারা যতই দুর্বল হয়ে থাকুক না কেন সে কাজটি সেটি চালিয়ে যাচ্ছে ।" বলছিলেন মি. মানিক।তিনি আরও বলেন, জেএমবি চাইলে যে সংগঠিত হয়ে আক্রমণ করতে পারে সেটি তারা আসামী ছিনতাই করে দেখিয়ে দিয়েছে।র‍্যাবের হিসেব অনুযায়ী ২০১৩ সালেও ৫৩৭ জন জেএমবি সদস্যকে আটক করা হয়েছে।এখন প্রশ্ন উঠেছে এত তৎপরতার পরেও জেএমবি কিভাবে তাদের মাঠ পর্যায়ের কার্যক্রম অব্যাহত রেখেছে।নিরাপত্তা বিশ্লেষক ড. খান বলেন, "গত একবছর ধরে আইনশৃঙ্খলা বাহিনীর দৃষ্টি ছিল জামায়াত-শিবিরের দিকে। ফলে অনেকটা নেপথ্যেই তারা পুনরায় সংগঠিত হবার একটা সুযোগ তারা পেয়েছে। আর এ সুযোগটা তারা কাজে লাগিয়েছে।"বিশ্লেষকরা বলছেন, রাজনৈতিক অস্থিরতা থাকলে তাতে জেএমবির মতো সংগঠন গুলোর তৎপরতা বৃদ্ধির সুযোগ তৈরি হয় বলেই তাদের মনে হচ্ছে।</body>
</article>
