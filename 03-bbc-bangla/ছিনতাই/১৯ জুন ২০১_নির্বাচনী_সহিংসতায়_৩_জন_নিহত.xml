<article>
  <headline>নির্বাচনী সহিংসতায় ৩ জন নিহত</headline>
  <url>https://www.bbc.com/bengali/news/2011/06/110619_upelexviolence</url>
  <published_at>১৯ জুন ২০১১</published_at>
  <category>ছিনতাই</category>
  <body>বাংলাদেশের বিভিন্ন জেলায় ইউনিয়ন পরিষদ নির্বাচনে ভোট গ্রহণের সময় পুলিশের সাথে সংঘর্ষ ও নির্বাচনী সহিংসতায় রোববার অন্তত দুজন নিহত হয়েছে৻এছাড়াও রাজবাড়ির পাংশায় নির্বাচন পরবর্তী সহিংসতায় আরো একজন নিহত হয়েছে৻চাঁদপুরের মতলব দক্ষিণ উপজেলায় ব্যালট বক্স ছিনতাইয়ের সময় পুলিশের গুলিতে একজন নিহত হয়৻ আর নির্বাচনী সহিংসতায় মাদারীপুরের কালকিনি উপজেলায় আরো একজন প্রাণ হারায়৻ স্থানীয় সূত্র বলছে, তাকে কুপিয়ে খুন করা হয়েছে৻নির্বাচন পর্যবেক্ষকরা বলছেন দুই দফায় চলা এ নির্বাচনের প্রথম দফা অনেকটা শান্তিপূর্ণভাবে হলেও দ্বিতীয় দফার ভোটগ্রহণকে কেন্দ্র করে বিভিন্ন স্থানে পরিস্থিতি ক্রমেই উত্তপ্ত হয়ে উঠছে।পুলিশ বলছে, পূর্বাঞ্চলীয় জেলা চাঁদপুরের মতলব উপজেলার নায়েরগাও ইউনিয়ন পরিষদে সকালে ভোটগ্রহণ শুরু হওয়ার কিছুক্ষণ পরেই স্থানীয় কালিয়াস ভোট কেন্দ্রে হামলার ঘটনা ঘটে।এসময় আড়াইশোরও বেশি হামলাকারী আইনশৃংখলা রক্ষাকারী বাহিনীর সদস্য ও ভোটকেন্দ্রে দায়িত্বপ্রাপ্ত কর্মকর্তাদের ওপর হামলা চালায়।একপর্যায়ে পুলিশ গুলি চালালে এক ব্যক্তি গুলিবিদ্ধ হয়ে মারা যায়।চাঁদপুরের পুলিশ সুপার শহীদুল্লাহ চৌধুরী বলেন, ‘আড়াইশো থেকে তিনশো লোক কেন্দ্রে আক্রমন করেছে। পুলিশকে মারপিট করেছে। যারা ভোটার ছিলো তাদের মেরে তাড়িয়ে দিয়েছে। প্রিসাইডিং ও পুলিশ কর্মকর্তাদের পিটিয়েছে। ব্যালট বাক্স ছিনতাই করেছে। এতেও ক্ষান্ত হয়নি। এরপর তারা দেশী অস্ত্রশস্ত্রে সজ্জিত হয়ে যখন আবার পুলিশকে আক্রমন করে এবং পুলিশের অস্ত্র নিয়ে টানাটানি শুরু করে তখন পুলিশ সরকারি হাতিয়ার ও জীবন রক্ষার্থে গুলি চালায়। এতে ঘটনাস্থলেই সে মারা যায়’।‘নিহত ব্যক্তি ওই কেন্দ্রের ভোটারও না। সে অন্য একটি কেন্দ্রের ভোটার। ওই কেন্দ্রে এসেছিলো সন্ত্রাসী কার্যক্রম চালানোর জন্য’।রবিবার ১৯ টি জেলার ১৮০ টিরও বেশী ইউনিয়নে ভোটগ্রহণ অনুষ্ঠিত হয়। এদিন আরো কিছু স্থানে নির্বাচনী সহিংসতার খবর পাওয়া গেছে। মাদারীপুর থেকে পাওয়া খবরে জানা যাচ্ছে, সেখানকার একটি ইউনিয়নে ভোটগ্রহণ চলাকালে একজন বৃদ্ধকে হত্যার ঘটনা ঘটেছে।রাজবাড়ীতে নির্বাচন পরবর্তী সহিংসতায় দুপক্ষের সংঘর্ষের ঘটনায় একজন নিহত হওয়ার খবর পাওয়া গেছে। রবিবার নির্বাচন পরবর্তী সহিংসতা ও সংঘর্ষের ঘটনা ঘটেছে—মাদারীপুর, রাজশাহী, গাইবান্ধা এবং মানিকগঞ্জেও। এসব স্থানে সংঘর্ষে বহু মানুষ আহত হওয়ার খবর পাওয়া যাচ্ছে।মানিকগঞ্জ থেকে পুলিশ জানিয়েছে, সেখানকার একটি ইউনিয়নে নির্বাচন পরবর্তী সংঘর্ষ নিয়ন্ত্রণে আনতে পুলিশ অন্তত ১৩ রাউন্ড গুলি ছুড়তে বাধ্য হয়েছে। এ ঘটনায় পুলিশের একজন কর্মকর্তাও আহত হয়েছেন।এরকম প্রেক্ষাপটে জাতীয় ও স্থানীয় নির্বাচন পর্যবেক্ষণ করে, এমন একটি সংগঠন জাতীয় নির্বাচন পর্যবেক্ষণ পরিষদ বা জানিপপের চেয়ারম্যান নাজমুল আহসান কলিমুল্লাহ বিবিসি’কে বলছেন, দ্বিতীয় পর্বের ভোটগ্রহণ ক্রমেই সহিংস হয়ে উঠছে।মি. কলিমুল্লাহ বলছেন, “সত্যি কথা বলেত গেলে এই নির্বাচনের চাইতে গত নির্বাচনে হানাহানি অনেক বেশী ছিলো। তবে উল্লেখযোগ্য হলো, শুরুটা ভালোই দেখলাম আমরা, তবে ক্রমেই বিভিন্ন পকেটগুলোতে উত্তেজনার পরিমান বাড়ছে। প্রতিদ্বন্দ্বী প্রার্থীদের মধ্যে ‘কর অথবা মর’ এরকম একটি আচরণ দেখা যাচ্ছে”।বাংলাদেশে সাড়ে চার হাজারের মতো ইউনিয়ন পরিষদ রয়েছে যার জন্য জনপ্রতিনিধি নির্বাচনে ভোট গ্রহণ শুরু হয়েছে গত মার্চ মাস থেকে।প্রথম দফায় শুধু উপকূলীয় জেলাগুলোর প্রায় আটশো ইউনিয়নে নির্বাচন অনুষ্ঠিত হয়।দ্বিতীয় পর্যায়ে বাকি তিন হাজার সাতশো ইউনিয়নে ভোট গ্রহণ শুরু হয়েছে মে মাসের শেষ ভাগে যা শেষ হওয়ার কথা রয়েছে আগামি জুলাই মাসে।</body>
</article>
