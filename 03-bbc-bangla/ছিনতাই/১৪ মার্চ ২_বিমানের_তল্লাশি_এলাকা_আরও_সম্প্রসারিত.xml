<article>
  <headline>বিমানের তল্লাশি এলাকা আরও সম্প্রসারিত</headline>
  <url>https://www.bbc.com/bengali/news/2014/03/140314_mb_malaysia_plane_search_indian_ocean</url>
  <published_at>১৪ মার্চ ২০১৪</published_at>
  <category>ছিনতাই</category>
  <body>এখনও নিখোঁজ ২৩৯ জন যাত্রী নিয়ে মালয়েশিয়ান এয়ারলাইন্সের হারিয়ে যাওয়া বোইং৭৭৭ বিমানটি ।এখন মালয়েশিয়া কর্তৃপক্ষ নিশ্চিত করেছে যে তারা ভারত মহাসগর পর্যন্ত অনুসন্ধানের আওতা সম্প্রসারিত করেছে।কর্মকর্তারা বলছেন, উপগ্রহ চিত্রে বিমানটির ব্যাপারে কোন তথ্য পাওয়া যায় কীনা, তা নিয়ে তারা আমেরিকার সাথে কথা বলছেন ।এছাড়া চীনের দিক থেকেও নতুন কিছু তথ্যে এমন আভাস দেওয়া হচ্ছে যে বিমানটি হয়তো সাগরে পড়ে গিয়ে থাকতে পারে।মালয়েশিয়ান বিমানটি নিখাঁজ হওয়ার প্রায় সাতদিন পরেও মালয়েশিয় কর্তৃপক্ষ কোনো তত্ত্ব যেমন মেনেও নেয়নি তেমনি উড়িয়েও দেয় নি।বিমানটি পূর্ব দিকে না পশ্চিম দিকে গেছে সে বিষয়ে তারা যেমন নিশ্চিত নয়, তেমনি বিমানটির ছিনতাই , চুরি বা ভেঙে পড়ার সম্ভাবনাও তারা নাকচ করে দিচ্ছেন না।তল্লাশি অভিযান এখন দক্ষিণ চীন সাগরে ও ভারত মহাসাগরেও বিস্তৃত হয়েছে। যুক্তরাষ্ট্র সেখানে তাদের নজরদারি বিমান ও জাহাজ পাঠিয়েছে।মালয়েশিয়ার অস্থায়ী পরিবহন মন্ত্রী হিশামউদ্দিন হুসেইন বলেছেন তাদের মূল লক্ষ্য যত দ্রুত সম্ভব বিমানটি খুঁজে বের করা।''বিমানটি এখনও নিখোঁজ। তাই তল্লাশি এলাকা আরো বিস্তৃত করা হচ্ছে। দুদিন আগে আন্দামান সাগর পর্যন্ত খোঁজ চালানোর সিদ্ধান্ত হয়েছে।''''এখন আমাদের আন্তর্জাতিক সহযোগীদের সঙ্গে নিয়ে আমরা আরো পূর্ব দিকে যাচ্ছি – দক্ষিণ চীন সাগর এবং তারপর ভারত মহাসাগরেও আমরা তল্লাশি চালাব।'' বলেন মিঃ হুসেইন।তবে এক সংবাদ সম্মেলনে বিমানটির সঙ্গে যোগাযোগ বিচ্ছিন্ন হয়ে যাওয়ার পরেও বিমান আরো কয়েক ঘন্টা উড়েছিল বলে আমেরিকার দেওয়া তথ্য সম্পর্কে কোনো মন্তব্য করতে অস্বীকার করেন পরিবহন মন্ত্রী।অবশ্য দেশটির বেসামরিক বিমান চলাচল প্রধান আজহারউদ্দিন আব্দুল রহমান বলেন বিমানটি খুঁজে বের করার জন্য তারা আমেরিকার উপগ্রহ তথ্যের সাহায্য নিচ্ছে।মালয়েশিয়া সরকারের অনুরোধে ভারতীয় নৌ, বিমান এবং উপকূলরক্ষী বাহিনীও সন্ধান তৎপরতায় অংশ নিয়েছে।অন্যদিকে চীনের রাষ্ট্রীয় সংবাদমাধ্যম বলছে দক্ষিণ চীন সাগরের তলদেশে বিমানটির সঙ্গে যোগাযোগ বিচ্ছিন্ন হওয়ার প্রায় ৯০ মিনিট পরে কম্পনের কিছু তথ্য ধরা পড়েছে, যেখানে আগে কোনো কম্পনের ইতিহাস ছিল না।বিমানটির সঙ্গে শেষ যোগাযোগের স্থান থেকে প্রায় ১০০ কিলোমিটার উত্তর পূর্বে এই কম্পন ধরা পড়েছে।</body>
</article>
