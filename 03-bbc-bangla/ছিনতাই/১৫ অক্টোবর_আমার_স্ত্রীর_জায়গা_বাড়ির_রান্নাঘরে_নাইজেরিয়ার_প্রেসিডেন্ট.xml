<article>
  <headline>আমার স্ত্রীর জায়গা বাড়ির রান্নাঘরে: নাইজেরিয়ার প্রেসিডেন্ট</headline>
  <url>https://www.bbc.com/bengali/news-37665658</url>
  <published_at>১৫ অক্টোবর ২০১৬</published_at>
  <category>ছিনতাই</category>
  <body>নাইজেরিয়ার প্রেসিডেন্ট মুহাম্মাদু বুহারি'র স্ত্রী তাকে নিয়ে যে সমালোচনা করেছেন তার জবাবে মি. বুহারি বলেছেন, তার স্ত্রীর জায়গা হল তার বাড়ীর রান্নাঘরে।তিনি আরও বলেন, "আমি জানি না আমার স্ত্রী কোন দলকে প্রতিনিধিত্ব করেন কিন্তু তার জায়গা আমার রান্নাঘর, লিভিং রুম এবং অন্যান্য রুমে"।  জার্মানি সফররত মি. বুহারি এই কথাগুলো যখন উচ্চারণ করেন তখন তার পাশেই দাঁড়িয়ে ছিলেন বিশ্বের সবচেয়ে ক্ষমতাধর একজন নারী জার্মান চ্যান্সেলর  এঙ্গেলা মের্কেল।  এর আগে, বিবিসি'তে দেয়া এক সাক্ষাৎকারে, আইশা বুহারি, হুঁশিয়ারি দিয়ে বলেন যে, তাঁর স্বামী, প্রেসিডেন্ট মুহাম্মাদু বুহারি, সরকারে কোনও পরিবর্তন না আনলে তিনি আগামী নির্বাচনে তাঁকে সমর্থন করবেন না । মিসেস বুহারি বলেন, প্রেসিডেন্ট যেসব শীর্ষ কর্মকর্তাকে নিয়োগ দিয়েছেন, তাদের অধিকাংশকে তিনি নিজেই চেনেন না। ফার্স্ট লেডির ভাষ্য, সরকার ছিনতাই হয়ে গেছে। দুর্নীতি ও স্বজনপ্রীতির বিরুদ্ধে ব্যবস্থা নেয়ার প্রতিশ্রুতি দিয়ে গত বছর নির্বাচিত হন বুহারি। দেশে প্রেসিডেন্টের সিদ্ধান্তের ব্যাপারে যে অসন্তোষ রয়েছে, ফার্স্ট লেডির বক্তব্যেই তারই ইঙ্গিত মেলে।আয়েশা বলেন, 'আমি বাইরে যাব না। আর তার পক্ষে প্রচার চালাব না। আগের মতো কোনও নারীকে ভোট দিতে বলব না।'</body>
</article>
