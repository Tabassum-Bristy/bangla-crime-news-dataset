<article>
  <headline>এডিটার'স মেইলবক্স: পাক-ভারত সংঘাত আর ঢাকা উত্তরে ভোটার-বিহীন নির্বাচন</headline>
  <url>https://www.bbc.com/bengali/news-47423325</url>
  <published_at>২ মার্চ ২০১৯</published_at>
  <category>ছিনতাই</category>
  <body>এ'সপ্তাহের সব চেয়ে বড় খবর নি:সন্দেহে ছিল ভারত আর পাকিস্তানের মাঝে সামরিক উত্তেজনা। সে বিষয়ে একটি চিঠি দিয়েই আজ শুরু করছি। প্রথমে লিখেছেন দিনাজপুরের পার্বতীপুর থেকে মেনহাজুল ইসলাম তারেক: ''গত কয়েকদিন থেকেই আন্তর্জাতিক সংবাদ মাধ্যম বিবিসি সহ বিশ্ব মিডিয়ায় আলোচিত খবর হলো ভারত-পাকিস্তান যুদ্ধ। এ প্রসঙ্গে আমার প্রশ্ন, এই যুদ্ধে ইমরান খান কিংবা নরেন্দ্র মোদীর কিছু হবে কী? কিন্তু নিরীহ মানুষ মারা যাবে অনেক বেশি। কাজেই এই যুদ্ধের বিরোধিতা করছি। ''যুদ্ধ কখনই শান্তি বয়ে আনতে পারেনা। ভারত-পাকিস্তান যেমন ক্ষতিগ্রস্ত হবে, ঠিক তেমনি প্রতিবেশী দেশগুলোর উপর এর ব্যাপক প্রভাব পড়বে। তাই আমরা যুদ্ধ নয়, শান্তি চাই। আশাকরি, বিবিসি কর্তৃপক্ষও এই যুদ্ধের বিরোধিতামূলক বিশ্লেষণধর্মী প্রতিবেদন প্রচার করবে জনস্বার্থেই।''মি: ইসলামে সাথে একমত পোষণ করে লিখেছেন গোপালগঞ্জের ঘোড়াদাইর থেকে ফয়সাল আহমেদ সিপন:''ভারত পাকিস্তান যুদ্ধ  বাধলে  সেটা আমাদের কারো জন্যই সুসংবাদ বয়ে আনবে না। প্রতিবেশীরা  মারামারি করলে নিজের ঘরের উপরও একটা প্রতিক্রিয়া সৃষ্টি হয়।আমরা শান্তি চাই, শান্তি।''আপনাদের দু'জনকে ধন্যবাদ, মি: ইসলাম এবং মি: আহমেদ। আমারা চলমান এই সংঘাতের সব দিক তুলে ধরে সকল সংবাদ যেমন পরিবেশন করবো, তেমনি চেষ্টা করবো ভারত-পাকিস্তান দু'দেশে বিদ্যমান সকল মতামত তুলে ধরতে। তবে আমাদের সংবাদ প্রচার নিয়ে সন্তুষ্ট নন অসিত বিশ্বাস, যিনি লিখেছেন ভারতের গুজরাট থেকে: ''বিবিসি বাংলাদেশী জনগণকে ভারতের বিরুদ্ধে খেপিয়ে তুলছে। পাকিস্তান যে ভারতকে  এফ-১৬ বিমান দিয়ে হামলা চালিয়েছে, তার প্রমাণ ভারতীয় সেনাবাহিনীর কাছে আছে, কলকাতার রিপোর্টারকে সেটা পুরোপুরি বলতে দেয়া হয়নি। আমি আশাবাদী আপনারা বাংলাদেশী জনগণের কাছে সঠিক বার্তা পৌঁছে দেবেন।''আমি বুঝতে পারছি আপনি কোন অনুষ্ঠানের কথা বলছেন মি. বিশ্বাস। আপনি নিশ্চয়ই বৃহস্পতিবার সন্ধ্যার রেডিও অনুষ্ঠানের কথা বলছেন। তবে আপনি হয়তো জানেন, ভারতীয় বিমান বাহিনীর সংবাদ সম্মেলন হয়েছিল দিনের শেষের দিকে, যার ফলে আমাদের কলকাতা সংবাদদাতা অনুষ্ঠানের শেষের দিকে তাদের বক্তব্য রিপোর্ট করতে পেরেছিলেন। অনুষ্ঠান তখন প্রায় শেষ, তাই উপস্থাপক তাকে মাঝ পথে থামিয়ে দিতে বাধ্য হন। তবে ভারতীয় বিমান বাহিনীর বক্তব্যের বিস্তারিত আমাদের অনলাইনে তার ঘণ্টাখানেকের মধ্যেই প্রকাশ করা হয়। কাজেই, কাউকে কারো বিরুদ্ধে খেপিয়ে তোলার কোন পরিকল্পনা আমাদের ছিল না। আপনাকে ধন্যবাদ। আমাদের টেলিভিশন অনুষ্ঠান বিবিসি প্রবাহর একটি ভুল নিয়ে লিখেছেন  রাজশাহীর রানীবাজার থেকে হাসান মীর: ''আটাশে ফেব্রুয়ারি সন্ধ্যায় চ্যানেল আই-তে প্রচারিত বিবিসি প্রবাহ অনুষ্ঠানে উপস্থাপক ভারত - পাকিস্তান সংঘাত নিয়ে করাচীর একজন সাংবাদিকের সঙ্গে কথা বলেন।  তিনি  ওই সাংবাদিককে বারবারই মুনির হায়দার বলে উল্লেখ করছিলেন। কিন্তু যতদূর মনে পড়ে তাঁর নাম মুনির আহমদ,  হায়দার নয়, এবং তিনি এর আগেও অনেকবার বিবিসি বাংলার জন্যে করাচী থেকে খবর দিয়েছেন।''আপনি ঠিক বলেছেন মি. মীর। করাচী থেকে আমরা মুনির আহমেদের সাক্ষাৎকার নিয়ে থাকি। আমি ধরে নিচ্ছি কোন কারণে বিবিসি প্রবাহর উপস্থাপকের মুখে মুনিরের পরে হায়দার নামটি এসে গেছে। এই ভুলের জন্য আমরা দু:খিত এবং আপনাকে ধন্যবাদ। রাজশাহী থেকেই আরেকটি চিঠি, তবে কোন ভুল নয়, বরং প্রশংসা করে লিখেছেন দুর্গাপুর থেকে মোহাম্মদ সাইফুল ইসলাম থানদার:''গত ২৬-এ ফেব্রুয়ারি প্রত্যুষা অধিবেশনে ব্লগার অভিজিত রায় হত্যাকাণ্ডেরতদন্ত ব্যাপারে,তাঁর স্ত্রী বন্যা আহমেদের কথাগুলি বিবিসি দৃঢ় চিত্তে যে ভাবে প্রচারকরলো, তার প্রশংসা না করলে বিবিসিকে ছোট করা হবে। ধন্যবাদ বিবিসি বাংলাকে সঠিক তথ্য ভিকটিমের মুখেই নির্ভীকভাবে বলতে দেয়ার জন্য। ধন্যবাদ অভিজিতের স্ত্রীকেও।''আপনাকেও ধন্যবাদ মি: ইসলাম। তবে প্রশংসাটি বন্যা আহমেদেরই প্রাপ্য। তিনি এক দু:স্বপ্নময় কঠিন সময়ের মধ্যে দিয়ে গিয়েও যেভাবে মাথা উঁচু করে তাঁর বক্তব্য দিয়ে যাচ্ছেন, তা প্রশংসার দাবী রাখে। বন্যা আহমেদের সাক্ষাৎকার এবং সরকারের প্রতিক্রিয়া নিয়ে রিপোর্ট পড়তে চাইলে এখানে ক্লিক করুন।  ঢাকার চকবাজার অগ্নিকাণ্ডে নিহতের সংখ্যা নিয়ে কিছুটা বিভ্রান্ত বোধ করছেন মাহবুবা ফেরদৌসি হ্যাপি, যিনি ঢাকার গেণ্ডারিয়ার বাসিন্দা: ''গত সপ্তাহে চকবাজারের অগ্নিকান্ড ছিল একটি আলোচিত ও মর্মান্তিক দুর্ঘটনা। তবে আমি একটি বিষয় লক্ষ্য করেছি, চকবাজারের ভয়াবহ অগ্নিকাণ্ডে অন্তত ৭৮ জন মৃত্যুর খবর বিবিসি বাংলা প্রকাশ করেছে কিন্তু বাংলাদেশের অন্যান্য গণমাধ্যম ৬৭ জন নিহত হওয়ার কথা প্রচার করেছে। বিবিসি বাংলার সাথে অন্যান্য গণমাধ্যমের নিহতদের পার্থক্যের কারণ কী? আমরা কোনটিতে বিশ্বাস করবো। বিবিসি বাংলা, না অন্যান্য গণমাধ্যম?''আপনি অবশ্যই বিবিসি বাংলার খবর বিশ্বাস করবেন মিস ফেরদৌসি । ঢাকা মেডিকেল কলেজ ডাক্তার বিবিসিকে বলেছিলেন যে তাদের মর্গে ৬৭টি মৃতদেহ ছিল আর হাসপাতালের মর্গে ছিল আরো ১১টি মৃতদেহ। অর্থাৎ মোট ৭৮জন। দমকল বাহিনীর হিসাব ছিল ৭০জন কিন্তু কর্তৃপক্ষ বলেছিল, যে প্রতিটি ব্যাগে একাধিক মরদেহ থাকার সম্ভাবনা ছিল। সব দিক বিবেচনা করে আমরা নিশ্চিত হয়েছিলাম যে সেদিন উদ্ধারকারীরা ৭৮টি মরদেহ পেয়েছিলেন। আপনাকে ধন্যবাদ।  এবারে বাংলাদেশে সম্প্রতি ঘটে যাওয়া একটি চাঞ্চল্যকর ঘটনা নিয়ে একটি চিঠি, লিখেছেন খুলনার দাকোপ থেকে মুকুল সরদার: ''সম্প্রতি চট্টগ্রামে বিমান ছিনতাই-এর চেষ্টার বিষয়টিতে বেসামরিক বিমান চলাচল প্রতিমন্ত্রী দাবি করেছেন, বিমান বন্দরের নিরাপত্তা ব্যবস্থায় কোন গলদ ছিল না বা এখনো নেই। তাই যদি হয় তবে ঐ ছিনতাইকারী পিস্তল নিয়ে বিমান পর্যন্ত পৌঁছালো কেমন করে? প্রতিমন্ত্রী যাই বলুন না কেন, বিমানের নিয়মিত যাত্রীরা কিন্তু বলছেন, বিমান বন্দরের নিরাপত্তা ব্যবস্থার প্রতিটি স্তরে যথেষ্ট দুর্বলতা রয়েছে। ''এভিয়েশন বিশেষজ্ঞ অবসরপ্রাপ্ত উইং কমান্ডার হাসান মাসুদ বিবিসি বাংলাকে যেমনটা বলেছেন, "বিমান বন্দরের ভিতরের লোকেরাই এসব অনিয়মের সঙ্গে জড়িত যা মাঝে-মধ্যেই বিমান বন্দরের নিরাপত্তা ব্যবস্থাকে ঝুঁকির মধ্যে ফেলে দিচ্ছে"। কার বা কাদের অবহেলায় বিমান বন্দরে এমন ঘটনা ঘটে গেল তা যথাযথ তদন্তের মাধ্যমে খুঁজে বের করাটা খুবই জরুরি বলেই আমি মনে করি।'আমি আপনার সাথে সম্পূর্ণ একমত মি. সরদার। আমি নিয়মিত ঢাকা বিমানবন্দর ব্যবহার করি। এখানে কয়েক বছরে বেশ উন্নতি হয়েছে ঠিকই, কিন্তু অব্যবস্থারও কমতি নেই। তাছাড়া বিমানবন্দরে হরেক রকমের মানুষ বিভিন্ন সংস্থার ব্যাজ পরে ঘুরে বেড়ান। তাদের অনেকেই দায় সাড়া গোছের নিরাপত্তা তল্লাশির মধ্য দিয়ে আসা-যাওয়া করেন বলেই আমার মনে হয়। যাত্রীদের ভোগান্তি না বাড়িয়ে কীভাবে নিরাপত্তা জোরদার করা যায়, সেদিকেই কর্তৃপক্ষের মনোযোগ দেয়া উচিত। আপনাকে ধন্যবাদ। দিন তিনেক আগে ঢাকা সিটি উত্তরের মেয়র নির্বাচন হয়ে গেল। তবে ভোট কেমন হলো তা নিয়ে সৃষ্টি হয়েছে অনেক প্রশ্ন, যেটা আমাদের অনুষ্ঠানেও পরিষ্কার ফুটে উঠেছে। সে বিষয়ে লিখেছেন ঢাকার গেণ্ডারিয়া থেকে তানাকা রহমান:  ''ঢাকা উত্তর সিটি কর্পোরেশন নির্বাচনের ওপর প্রবাহ অনুষ্ঠানে প্রতিবেদনটি শুনলাম এবং ওয়েবসাইট থেকে পড়লাম।  উক্ত নির্বাচনে ভোটারদের উপস্থিতি চোখে পড়ার মতো ছিল না। আপনাদের প্রতিবেদনের ছবিতে ভোটার উপস্থিতি নেই বললেও চলে, যা সামাজিক যোগাযোগ মাধ্যমে ভাইরাল হওয়া অন্যান্য ছবির সাথে মিল পাওয়া যায়। ''ভোট মানুষের মৌলিক অধিকার কিন্তু গত জাতীয় নির্বাচনে ভোটকে যেভাবে বিতর্কিত করা হয়েছে, তার কারণে ভোট প্রদানের প্রতি মানুষের আগ্রহ একদম কমে গেছে। ভবিষ্যতে মানুষের এ আগ্রহ কি পুনরুদ্ধার করা সম্ভব হবে?''অবশ্য সম্ভব হবে তানাকা রহমান। কিন্তু আমার মনে হয় ভোটারদের আগ্রহ তখনি তৈরি হবে যখন তারা দেখবে অন্যান্য দল, বিশেষ বড় বিরোধী দল, নির্বাচন প্রক্রিয়ার ওপর আস্থা অর্জন করেছে। ডিসেম্বর মাসের সংসদ নির্বাচনের পর বিরোধী দলগুলো, বিশেষ করে বিএনপি নির্বাচন প্রক্রিয়ার ওপর আস্থা হারিয়ে ফেলে এবং ঢাকা সিটি উত্তর নির্বাচনে অংশ গ্রহণ থেকে বিরত থাকে।  এর ফলে এক তরফা নির্বাচনের প্রতি ভোটারদের তেমন কোন আগ্রহ ছিল না। আস্থা ফিরলেই আগ্রহ ফিরবে। আপনাকে ধন্যবাদ। পরের চিঠি আরেকটি বহুল আলোচিত ঘটনা নিয়ে, লিখেছেন ভোলার লালমোহন থেকে মোহাম্মদ জিল্লুর রহমান: ''ভারত ও পাকিস্তানের মধ্যকার দ্বন্দ্ব, সংঘর্ষ ও পাল্টাপাল্টি হামলা নিয়ে বিবিসি বাংলার বিভিন্ন ধরণের সংবাদ, প্রতিবেদন ও বিশ্লেষণ আপনাদের দুটি অধিবেশন ও ওয়েবসাইট থেকে বেশ মনোযোগ দিয়ে উপভোগ করছি। দিল্লি থেকে শুভজ্যোতি ঘোষের সরাসরি সাবলীল উপস্থাপনা বেশ দারুণ লাগছে। পাকিস্তান থেকে সাংবাদিক মনির আহম্মেদের সরাসরি রিপোর্টিং ঘটনার গুরুত্ব নিঃসন্দেহে বাড়িয়ে দেয়। ''পাকিস্তানের অর্থনৈতিক অবস্থা এমনিতেই ক্ষণভঙ্গুর এবং আগামী দুই আড়াই মাসের মধ্যেই ভারতের জাতীয় নির্বাচন। এই নির্বাচনকে কেন্দ্র করে নরেন্দ্র মোদী সরকার পাকিস্তানে হামলা করে আলাদা কিছু উত্তেজনা ও ভোটারদের মধ্যে উদ্দীপনা তৈরি করতে চাচ্ছেন, তাতে কোন সন্দেহ নেই। তবে ভারত ও পাকিস্তানের মধ্যকার সংঘর্ষ ও হামলা দক্ষিণ এশিয়ায় আলাদা গুরুত্ব বহন করে কারণ দুটি দেশই পারমানবিক অস্ত্রের অধিকারী। বিবিসির কাছে আমার প্রশ্ন, আলাপ আলোচনার মাধ্যমে কী ভারত পাকিস্তানের মধ্যকার দ্বন্দ্ব সমাধান সম্ভব?''খুবই কঠিন প্রশ্ন করেছেন মি. রহমান। দ্বন্দ্বের মূলে রয়েছে ১৯৪৭ সালে দেশ ভাগের ক্ষত আর কাশ্মীরের অধিকারের প্রশ্ন। এগুলো দু'দেশের মানুষের মনে এমন ভাবে গেঁথে আছে যে কোন পক্ষই এক বিন্দু ছাড় দিতে প্রস্তুত নয়। আর ছাড় না দিলে সমঝোতাও সম্ভব নয়। উত্তেজনা কমে গেলেও সুপ্ত আগ্নেয়গিরির মত তা চোখের আড়ালে জ্বলতেই থাকবে, কোন এক সময় আবার বিস্ফোরিত হবার অপেক্ষায়। আমার মনে হয় কাশ্মীর প্রশ্নে দু'পক্ষ নমনীয় না হলে আরো অঘটনের সম্ভাবনা রয়েই যাবে। আপনাকে ধন্যবাদ। পরের চিঠি লিখেছেন টাঙ্গাইল থেকে বিলকিস আক্তার: ''বিবিসি বাংলা'র শনিবারের ফোন-ইন নিঃসন্দেহে একটি যুগান্তকারী অনুষ্ঠান! কিন্তু বিবিসি ইতোমধ্যে তার সকল অনুষ্ঠানে পরিবর্তন নিয়ে আসলেও এই অনুষ্ঠানটি সেই আগের পুরনো নিয়মেই চলছে। যেমন আমি মনে করি, অনুষ্ঠানটিতে বিষয়ভিত্তিক মতামত বাদ দিয়ে উন্মুক্ত মতামত করা উচিত। ''তাছাড়া দীর্ঘদিন থেকে লক্ষ্য করছি, আমরা যারা আগে নিয়মিত এই ফোন ইনে অংশ নিতাম, এখন আমরা এসএমএস করে অংশগ্রহণের আগ্রহ প্রকাশ করলেও আমাদের আর ফোন করা হয় না! তাহলে কি বিবিসি এখন আমাদের আর শ্রোতা মনে করে না, নাকি নতুনদের জয়জয়কারে আমাদের ভুলতে বসেছে?''অবশ্যই না মিস আক্তার। নতুনদের জয়জয়কার সব সময়ই থাকবে, সেটা স্বীকার করতেই হবে। কিন্তু তার মানে এই না যে, আমরা পুরাতন শ্রোতা-দর্শক বা পাঠকদের ভুলতে বসবো। সময় স্বল্পতার কারণে সমস্যা রয়েই যাবে, কিন্তু সবাই যাতে পর্যায়ক্রমে সুযোগ পায় সেদিকে আমরা খেয়াল রাখবো। আপনাকে ধন্যবাদ। আমাদের টেলিভিশন অনুষ্ঠান বিবিসি প্রবাহ নিয়ে একটি অভিযোগ করে লিখেছেন সিলেটের ফেঞ্চুগঞ্জ থেকে মাছুম আহমেদ:  ''আমি বিবিসি বাংলার রেডিও এর অনুষ্ঠান নিয়মিত শুনি। কিন্তু আমি আপনাদের টিভি অনুষ্ঠান বিবিসি প্রবাহ দেখতে পারি না। তাই ইউটিউবে আপনাদের  প্রচারিত প্রবাহ দেখতে অপেক্ষা করি । আমার অভিযোগ হলো, আপনারা ইউটিউবে প্রবাহ অনেক দেরিতে কেন আপ লোড করেন ? তারাতাড়ি আপ লোড করলে আমার মতো অনেক দর্শকের জন্য ভালো হবে।''আপনার সাথে আমি একমত মি. আহমেদ। টেলিভিশন অনুষ্ঠানটি যথা সময়ে আপলোড হচ্ছে না। বিশেষ করে বৃহস্পতিবারের পর্বটি। তবে আমরা শীঘ্রই আমাদের কর্ম প্রবাহ পরিবর্তন করে অনুষ্ঠানের ভিডিও তাড়াতাড়ি আপলোড করার ব্যবস্থা করবো। আপনাকে ধন্যবাদ। পরের চিঠি লিখেছেন চাঁপাইনবাবগঞ্জ সদর থেকে  রাফিউল ইসলাম রাফি: ''আমি প্রীতিভাজনেষুতে নিয়মিত না লিখলেও সপ্তাহের শনি ও রবিবারের জন্য অধীর আগ্রহে অপেক্ষা করে  থাকি অন্যদের চিঠির উত্তরগুলো শোনার জন্য।  আমার কথা হলো, রেডিওতে সময়সল্পতার কারণে না হয় সব চিঠির উত্তর দেয়া সম্ভব হয়না। এবং এ ব্যাপারে কোন অভিযোগ ও নেই। কিন্তু ফেসবুকে তো সময়ের বাধা নেই।  সেখানে তো সবগুলো চিঠির উত্তর দেয়া যায়, নাকি? ''আর তাছাড়া ফেসবুকে যেসকল চিঠির উত্তর দেয়া হয় তা লেখনীর মাধ্যমে প্রকাশ করা হয়। আমার মতামত হলো, ফেসবুকে লেখনীর মাধ্যমে উত্তর না দিয়ে সরাসরি মুখে উত্তর দিয়ে একটা ক্লিপে করে ফেসবুক বা ওয়েবসাইটে শেয়ার করলেই অনেক বেশি বোধগম্য হবে।''আপনার প্রস্তাবটা মন্দ নয় মি. ইসলাম। তবে যারা নিয়মিত চিঠি লেখেন তাদের সবাই ফেসবুকে যান না। তারা রেডিওতে প্রচারের জন্যই লেখেন। অন্যদিকে, অনেক পাঠক ফেসবুকে আমাদের মেসেজ করেন যেগুলোর উত্তর ফেসবুকে দেয়ার চেষ্টা করা হয়। আমাদের অভিজ্ঞতা মতে, মোবাইল হাতে মানুষজন যত না অডিও শোনেন, তার চেয়ে অনেক বেশি লেখা পড়তে পছন্দ করেন। আপনাকে ধন্যবাদ।এবারে কিছু চিঠির প্রাপ্তি স্বীকার করা যাক: কলকাতা থেকে সন্তুনু সরকার। ঢাকা বিশ্ববিদ্যালয় থেকে সুন্দর মমিন। পঞ্চগড়ের দেবীগঞ্জ থেকে দিপক চক্রবর্তী।রাজশাহী পবা থেকে  মোহাম্মদ নাঈম হোসাইন।জয়পুরহাটের পাঁচবিবি থেকে হরেন চন্দ্র দাস।ভোলার খাসের হাট থেকে এম এইচ রনি।পঞ্চগড়ের বোদা থেকে পলাশ চন্দ্র রায়।  পাবনার চাটমোহর থেকে এস,এম,এ হান্নান।খুলনার কপিলমুনি থেকে মোহাম্মদ শিমুল বিল্লাল বাপ্পী ।পটুয়াখালীর মৌকরন থেকে শাহিন তালুকদার ।খুলনার পাইকগাছা থেকে আরিফুল ইসলাম। কুমিল্লা থেকে মোহাম্মদ ইমরান হোসাইন মজুমদার।বিবিসি বাংলার খবর নিয়ে আপনাদের মতামত, প্রতিক্রিয়া, অভিযোগ কিংবা পরামর্শ থাকলে আমাদের কাছে লিখতে পারেন:ইমেইল ঠিকানা: bengali@bbc.co.ukফেসবুক পেজ: www.facebook.com/BBCBengaliService/ </body>
</article>
