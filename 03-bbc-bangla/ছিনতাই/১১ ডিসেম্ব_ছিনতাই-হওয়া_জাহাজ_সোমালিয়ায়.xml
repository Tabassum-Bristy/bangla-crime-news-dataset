<article>
  <headline>ছিনতাই-হওয়া জাহাজ সোমালিয়ায়</headline>
  <url>https://www.bbc.com/bengali/news/2010/12/101211_sgbdship</url>
  <published_at>১১ ডিসেম্বর ২০১০</published_at>
  <category>ছিনতাই</category>
  <body>আরব সাগরে ছিনতাই-হওয়া বাংলাদেশের পতাকাবাহী জাহাজ এম ভি জাহান মণি পূর্ব আফ্রিকার সোমালিয়া উপকূলে গিয়ে ভিড়েছে বলে জাহাজটির মালিকরা জানিয়েছেন৻উপগ্রহ চিত্র থেকে দেখা গেছে, ছিনতাই-হওয়া ওই জাহাজটি এখন সোমালিয়ার জলসীমার ভেতরেই আছে, উপকূল থেকে সাত মাইল দূরে সেটি নোঙর করেছে৻জাহাজটির মালিক সংস্থা ব্রেভ রয়্যাল শিপিং ম্যানেজমেন্ট লিমিটেডের তরফে সংস্থার ম্যানেজিং ডিরেক্টর মহম্মদ শাহজাহান বিবিসিকে জানান, শনিবার বাংলাদেশে সময় রাত দেড়টা নাগাদ ওই জাহাজটি নোঙর করে বলে তারা জানতে পেরেছেন৻সোমালিয়ার জলদস্যুরাই যে এই জাহাজটি ছিনতাই করেছে, সেটাও এর মাধ্যমে পুরোপুরি নিশ্চিত হল বলে জাহাজটির মালিক সংস্থা জানাচ্ছে৻তবে জাহাজের নাবিকদের কারও সাথে কিংবা ছিনতাইকারীদের কারও সাথে এখনও তাদের কোনও যোগাযোগ স্থাপন করা সম্ভব হয়নি বলেই ব্রেভ রয়্যাল কর্তৃপক্ষ বলছেন৻গত ৫ই ডিসেম্বর ভোররাত নাগাদ ভারতের লাক্ষাদ্বীপের কাছে আরব সাগরে জলদস্যুরা বাংলাদেশের পতাকাবাহী এই জাহাজটিকে ছিনতাই করে৻জাহাজটিতে তখন মোট ২৫জন বাংলাদেশী নাবিক বা কর্মী ছিলেন, এদের মধ্যে একজন ছিলেন সপরিবারে৻বেশ কয়েক হাজার টন নিকেল নিয়ে ওই জাহাজটি ইন্দোনেশিয়া থেকে গ্রীসের পথে যাচ্ছিল, সেটির নির্ধারিত যাত্রাপথ ছিল সুয়েজ ক্যানালের ভেতর দিয়ে৻ইতিমধ্যে বাংলাদেশ সরকার বলেছে, ছিনতাই হওয়া জাহাজটি ও তার নাবিকদের উদ্ধার করার জন্য তারা বিভিন্ন মহলে চেষ্টা শুরু করেছে৻নৌপরিবহনমন্ত্রী শাহজাহান খান এদিন ঢাকায় একটি অনুষ্ঠানের পর সাংবাদিকদের বলেন, এ ব্যাপারে তাঁরা বিভিন্ন আন্তর্জাতিক সংস্থার সঙ্গে প্রতিনিয়ত যোগাযোগ রেখে চলছেন৻</body>
</article>
