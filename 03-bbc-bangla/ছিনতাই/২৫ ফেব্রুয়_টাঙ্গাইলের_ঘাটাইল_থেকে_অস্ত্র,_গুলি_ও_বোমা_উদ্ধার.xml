<article>
  <headline>টাঙ্গাইলের ঘাটাইল থেকে অস্ত্র, গুলি ও বোমা উদ্ধার</headline>
  <url>https://www.bbc.com/bengali/news/2014/02/140225_an_tangail_arms</url>
  <published_at>২৫ ফেব্রুয়ারি ২০১৪</published_at>
  <category>ছিনতাই</category>
  <body>বাংলাদেশের টাঙ্গাইলের ঘাটাইল থেকে বেশ কিছু অস্ত্র, গোলাবারুদ, বোমা উদ্ধার করেছে পুলিশ।এসব অস্ত্রের সাথে জঙ্গি ছিনতাইয়ের ঘটনার সম্পৃক্ততা থাকতে পারে বলে ধারণা করছে পুলিশ।ঘাটাইল থানার ভারপ্রাপ্ত কর্মকর্তা ফজলুল কবির বলেছেন বলেন, পরিত্যক্ত অবস্থায় ছয়টি পিস্তল, আটটি গুলি ও সুইচবোমা উদ্ধার করা হয়েছে ঘাটাইলের একটি বাজার সংলগ্ন ভবন থেকে।তিনি বলছেন এর সঙ্গে প্রিজন ভ্যানে হামলা চালিয়ে জেএমবির জঙ্গি আসামি ছিনতাইয়ের ঘটনার যোগসূত্র থাকতে পারে।টাঙ্গাইলের ঘাটাইল থেকে আজ অস্ত্র উদ্ধারের পর পুলিশ জানিয়েছে এসব অস্ত্র ময়মনসিংহে প্রিজন ভ্যান থেকে জেএমবির মৃত্যুদণ্ড পাওয়া আসামীদের যারা ছিনতাই করেছিল তাদের বলেই তারা ধারণা করছেন।রোববার প্রিজন ভ্যানে হামলা করে তিনজনকে ছিনতাইয়ের ঘটনার পর সখিপুর থেকে একজনকে আটক করা গেলেও পালিয়ে থাকা বাকী দুই জেএমবি সদস্যকে ব্যাপক অভিযান চলছে।ঘাটাইল উপজেলা পুলিশের ভারপ্রাপ্ত কর্মকর্তা ফজলুল কবির বিবিসিকে বলেছেন তাদের ধারনা পালিয়ে যাওয়ার সময় অস্ত্রগুলো ফেলে গেছে জেএমবি সদস্যরাই।তিনি বলেন, “একটি নির্মাণাধীন ভবনে একটি বস্তার মধ্যে থেকে ছয়টি পিস্তল ও ৪১ রাউন্ড গুলি চারটি বোমা উদ্ধার করা হয়েছে। আমাদের আশে পাশের চেকপোস্ট ছিল। ময়মনসিংহ ঘটনার সাথে হয়তো কানেকশন ছিল। তারা হয়তো এগুলো ফেলে পালিয়ে গেছে”।পুলিশ কর্মকর্তাদের ধারনা মৃত্যুদণ্ডপ্রাপ্ত আসামীকে ছিনতাইয়ের সঙ্গে জড়িতরা এবং পালিয়ে যাওয়া জঙ্গিরা বৃহত্তর ময়মনসিংহ ও টাঙ্গাইল এলাকাতেই লুকিয়ে আছেন।তবে ওই এলাকাকে বেশি গুরুত্ব দেয়া হলেও মূলত পালিয়ে থাকা জেএমবি জঙ্গিদের ধরতে সারাদেশেই অভিযান চালাচ্ছে আইন শৃঙ্খলা রক্ষাকারী বাহিনী। এমনকি জেএমবি সংশ্লিষ্টদের আস্তানা খুঁজে পেতে রাজধানীতেও চলছে তল্লাশি।পুলিশ কর্মকর্তা কৃষ্ণ-পদ রায় বলেছেন জেএমবি জঙ্গিদের বহনকারী গাড়ির চালককে গ্রেফতারের পর তার স্ত্রীকেও জিজ্ঞাসাবাদ করা হচ্ছে। এবং তার কাছ থেকেও তথ্য পাওয়া যাচ্ছে যেগুলো তারা আরও তদন্তের পর প্রকাশ করবেন।তিনি বলেন, “জেএমবির সাথে সংশ্লিষ্টরা ঢাকায় আছে কি-না, থাকলে তাদের অবস্থান জানার চেষ্টা করছি। জেএমবির গাড়ী চালক জাকারিয়াকে জেলা পুলিশ গ্রেফতার করেছে। তার স্ত্রীর কাছ থেকেও তথ্য সংগ্রহের চেষ্টা করছি। এটি তদন্তের স্বাভাবিক প্রক্রিয়া। তদন্ত একটি পর্যায়ে আসার পর পরবর্তী আইনানুগ ব্যবস্থা গ্রহণ করা হবে”।এদিকে পুলিশের প্রিজন ভ্যানে গুলি চালিয়ে ও বোমা মেরে জেএমবির দণ্ডপ্রাপ্ত তিন জঙ্গিকে ছিনিয়ে নিয়ে যাওয়ার ঘটনায় ইতোমধ্যেই গ্রেপ্তার হওয়া গাড়ি চালক জাকারিয়া ও জেএমবি সদস্য রায়হান বর্তমানে রিমান্ডে রয়েছেন।এরই মধ্যে আজ অস্ত্র উদ্ধারের ঘটনার পর পুলিশ কর্মকর্তারা আশা করছেন খুব শিগগিরই তারা ঘটনার সাথে জড়িতদের গ্রেফতার করতে সক্ষম হবেন। সেই সাথে মৃত্যুদণ্ডপ্রাপ্ত জঙ্গিদের সবাইকে আটক করতে পারবেন বলে আশা করছেন তারা।রোববার প্রিজন ভ্যানে হামলার ঘটনায় তিনজন জঙ্গি পালিয়ে যায় এবং একজন পুলিশ নিহত হয়। ওইদিনই জঙ্গি রাকিব হাসানকে আটক করে পুলিশ ও সোমবার বন্দুক যুদ্ধে সে নিহত হয়। এরপর থেকেই পালিয়ে যাওয়া দুজন জেএমবি সহ ছিনতাইয়ের সাথে জড়িতদের আটকের চেষ্টা করছে পুলিশ।</body>
</article>
