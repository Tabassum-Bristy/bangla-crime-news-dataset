<article>
  <headline>প্রীতিভাজনেষু: আপনাদের প্রশ্ন, সম্পাদকের জবাব</headline>
  <url>https://www.bbc.com/bengali/news-45524605</url>
  <published_at>১৪ সেপ্টেম্বর ২০১৮</published_at>
  <category>ছিনতাই</category>
  <body>সপ্তাহখানেক বিরতি দিয়ে আবার ফিরে এলাম প্রীতিভাজনেষুর দায়িত্বে। ঢাকায় আট দিন কাটিয়ে বুঝলাম, নিরাপদ সড়কের দাবীতে স্কুল-কলেজ ছাত্র-ছাত্রীদের  আন্দোলন একেবারে বৃথা যায়নি। শহরের রাস্তা-ঘাট যদিও আগের মতই যানজটে ভুগছে এবং গাড়ি চালক বা পথচারীরা ট্রাফিক আইনের তোয়াক্কা না করেই চলছেন। কিন্তু তারপরও কর্তৃপক্ষ পরিস্থিতি উন্নত করার জন্য কিছু পদক্ষেপ নেয়া শুরু করেছে, যেটাকে আন্দোলনের 'ফসল' হিসেবে গণ্য করা যেতে পারে।যাই হোক, এবার চিঠি-পত্রের দিকে নজর দেয়া যাক। সম্প্রতি ঢাকায় একজন তরুণীর হাতে ছিনতাইকারী ধরা পরার ঘটনা বেশ চাঞ্চল্য সৃষ্টি করেছে। সেই ঘটনা নিয়ে আমাদের প্রতিবেদন পড়ে লিখেছেন কুড়িগ্রামের রাজারহাট থেকে মোহাম্মদ মিজানুর রহমান:''গত ১২ সেপ্টেম্বর বিবিসির ফেসবুক পেজে "চলন্ত বাসে উঠে ছিনতাইকারীকে ধরে পুলিশে দিয়েছেন ঢাকার তরুণী অন্তরা রহমান" শিরোনামে খবরটি মনোযোগ সহকারে পড়লাম। বিবিসি বাংলার কাছে সেই নাটকীয় ঘটনার বর্ণনা করেছিলেন অন্তরা রহমান। আমাদের দেশ থেকে ছিনতাই-সন্ত্রাস নির্মূল করতে হলে আইন শৃঙ্খলা বাহিনীর পাশাপাশি আমাদেরকেও অন্তরা রহমানের মতো সচেতন ও সাহসী হতে হবে। তার এই ঘটনা সচেতন মহলকে অনুপ্রাণিত করবে বলে আমি মনে করি। ধন্যবাদ বিবিসিকে এমন খবর প্রচার করার জন্য।''আপনাকেও ধন্যবাদ মিঃ রহমান। অন্তরা রহমান অবশ্যই অসাধারণ সাহস দেখিয়েছেন, কারণ কাজটা নিঃসন্দেহে ঝুঁকিপূর্ণ ছিল। সবাইকে অপরাধ দমনে এগিয়ে আসা ভাল, তবে খেয়াল রাখতে হবে তারা যেন নিজেদের জীবন বিপন্ন না করেন। ঢাকা শহরের বাসিন্দারা যে মানসিক চাপে ভুগছে, তা নিয়ে একটি চিঠি লিখেছেন ধানমন্ডি থেকে শামীম উদ্দিন শ্যামল:'ঢাকা বিশ্বের সবচেয়ে মানসিক চাপের শহর' শিরনামে যে প্রতিবেদন আপনাদের অনুষ্ঠানে প্রচারিত হলো তাতে আমার ভাবনাগুলোই ফুটে উঠেছে। আমি নিজেও একজন ভুক্তভোগী। চব্বিশ ঘণ্টা একটা না একটা মানসিক চাপে থাকতে হয়। যেমন - যানজটের কারণে কাজের উদ্দেশ্যে বা অন্য কোন কারণে বের হলে ২-৩ঘন্টা আগেই বের হতে হয়। রাতে ঘুমানোর আগে টেনশন, সকালে লাইনে পানি থাকবে কি না, আবার গ্যাসের সমস্যা। নতুন বছর আসলে দুই-তিন মাস আগেই চিন্তায় পড়ে যাই, বাসা ভাড়া বাড়তে যাচ্ছে নাকি? ''আমি প্রত্যেকদিন বলি, 'চাকরি প্রত্যাশী না হলে ঢাকায় থাকতাম না।' কিন্তু  আপনাকে এসব বলে লাভ কী? এ সমস্যার সমাধান কি আপনি করতে পারবেন? তারপরও বলি। কারণ যারা পারবে তাদেরকে বলতে পারিনা। আপনাকে যেমন সহজে বলতে পারি।''সমস্যার সমাধান আমি বা বিবিসি করতে পারবে না, সেকথা ঠিক। কিন্তু বিবিসির মত গণমাধ্যমের একটি লক্ষ্য হচ্ছে আপনাদের কথা তুলে ধরার জন্য প্লাটফর্ম তৈরি করা। আশা করছি, যারা সমস্যার সমাধান করতে পারবে, তারা আমাদের প্রতিবেদন এবং আপনার চিঠি, দুটোই শুনেছেন এবং আমলে নিয়েছেন। আপনাকে ধন্যবাদ। আমাদের টেলিভিশন কার্যক্রম নিয়ে চিঠি  লিখেছেন খুলনার দাকোপ থেকে মুকুল সরদার:''সেপ্টেম্বর মাসের আট তারিখ, আফরোজা নীলার উপস্থাপনায় বিবিসি বাংলার প্রযুক্তি বিষয়ক টেলিভিশন অনুষ্ঠান ক্লিকে বাংলাদেশে টেলি মেডিসিন কার্যক্রম নিয়ে একটি প্রতিবেদন দেখলাম। প্রতিবেদনটি খুবই গুরুত্বপূর্ণ ছিল। টেলি-মেডিসিন কার্যক্রমটি আরও সম্প্রসারিত হলে প্রত্যন্ত গ্রামের মানুষেরাও গ্রামে বসে খুব সহজে এবং কম খরচে বিশেষজ্ঞ ডাক্তারের চিকিৎসা সেবা গ্রহণের সুযোগ পাবেন। গুরুত্বপূর্ণ এ প্রতিবেদনটির জন্য বিবিসি বাংলার ক্লিক টিমকে ধন্যবাদ জানাই।''আপনাকেও ধন্যবাদ মিঃ সরদার। ক্লিক আপনার ভাল লাগছে, এ'কথা অনুষ্ঠানের দুই প্রযোজক এবং উপস্থাপক, আফরোজা নীলা আর ফয়সাল তিতুমীরকে জানিয়ে দেব। টেলিমেডিসিন নিয়ে বিবিসি ক্লিকএর ভিডিও এখানে দেখতে পারেন: ছোট একটি প্রশ্ন করেছেন জাহাঙ্গীর নগর বিশ্ববিদ্যালয় থেকে সাদিয়া আফরিন: ''সকালের প্রত‍্যুষা কি সন্ধ্যার প্রবাহের মত পরে শোনা যায়?'' অবশ্যই যায় মিস আফরিন। আমাদের ওয়েবসাইট bbcbangla.com এ প্রতিদিনের প্রত্যুষা ২৪ ঘণ্টা অন-ডিমান্ড পাওয়া যায়। আশা করি শুনতে অসুবিধা হবে না। আরেকটি শিক্ষা প্রতিষ্ঠান, এবারে বাংলাদেশের উত্তর-পশ্চিমাঞ্চলে অবস্থিত রাজশাহী বিশ্ববিদ্যালয় থেকে লিখেছেন আজিজুল ইসলাম: ''অগাস্ট মাসে মোবাইলের কলরেট বাড়ানো নিয়ে আমি বিবিসি বাংলাকে মতামত প্রদান করি। বিবিসি বাংলা মতামতটি প্রচারও করে। কিন্তু কলরেট বাড়ানোর ফলে গ্রাহক কতটা সমস্যায় আছে তা নিয়ে প্রতিবেদন করতে অনুরোধ করার পরও এ নিয়ে কোন প্রতিবেদন তৈরি করা হয়নি। যা খুবই দুঃখজনক। বর্তমান কলরেটে ছাত্র সমাজ বড়ই বেকায়দায়। আরও আশা করি কর্তৃপক্ষ প্রতিবেদনটি শুনে তাদের ভুল বুঝতে পেরে দ্রুত সর্বনিম্ন কলরেটের সিদ্ধান্ত থেকে সরে আসবে।।''আপনার চিঠির জন্য ধন্যবাদ মিঃ ইসলাম। অনুষ্ঠান নিয়ে অনেক শ্রোতাই অনুরোধ করেন কিন্তু বেশির ভাগ অনুরোধই মেটানো সম্ভব হয়না বিভিন্ন কারণে। তবে মোবাইল কলরেটের বিষয়টি ভিন্ন। সর্বনিম্ন রেট বেঁধে দেয়াটা গ্রাহকদের ওপর কী প্রভাব ফেলছে, তা নিয়ে বিস্তারিত প্রতিবেদন করার পরিকল্পনা আমাদের বরাবরই ছিল এবং তার জন্য আমাদের নিজস্ব টাইমটেবিল আছে। সময় হলেই সে প্রতিবেদন প্রচার করা হবে। ভারতের সুপ্রিম কোর্ট সম্প্রতি সেদেশে সমকামিতাকে বৈধ ঘোষণা করেছে, এবং আমাদের অনুষ্ঠানে এই খবর প্রচারের ঘোরতর বিরোধিতা করে লিখেছেন ভোলা থেকে মোহাম্মদ জিল্লুর রহমান: ''আমি মনে করি, সমকামিতা এক ধরণের ব্যভিচার ও সামাজিক অনাচার। আমার জানা মতে মুসলিম, হিন্দু, খ্রিষ্টান, বৌদ্ধ, ইহুদী ইত্যাদি কোন ধর্মই সমকামিতাকে সমর্থন করে না, কারণ এটি সামাজিক মূল্যবোধের সম্পূর্ণ পরিপন্থী। সমকামিতা কোন অপরাধ নয় মর্মে ভারতের সুপ্রিম কোর্টের একটি রায় নিয়ে আপনাদের ওয়েবসাইটে বেশ কটি প্রতিবেদন চোখে পড়লো। অন্যান্য গণমাধ্যমে এধরণের উল্লেখ করার মতো কোন প্রতিবেদন চোখে পড়েনি। ''প্রতিবেদনগুলো পড়ে মনে হলো রায় নিয়ে সমকামীরা যতটা না উচ্ছ্বসিত, বিবিসি তার চেয়ে বেশী উচ্ছ্বসিত। সামাজিক মূল্যবোধের পরিপন্থী এসব অনাচার নিয়ে বিবিসির এত আগ্রহের কারণ কী?''আপনি নিশ্চয়ই জানেন মিঃ রহমান, আমরা আজ যেটাকে সামাজিক মূল্যবোধ বলি আগামীতে সেটাকেই কুসংস্কার বলা হবে। অনেক সমাজই ধর্মীয় সঙ্কীর্ণতা থেকে বের হয়ে তাদের মূল্যবোধকে ক্রমশ: উদার করছে।  কোথাও রাজনৈতিক প্রক্রিয়ায় সেটা হয়েছে। আবার কোথাও ভারতের মত আদালতের হস্তক্ষেপেই সেটা হচ্ছে। দেখা যাচ্ছে, সমাজ সমকামিতার মত বিষয়কে গ্রহণ করতে না পারলেও, আদালত আইনের দৃষ্টিতে সেটাকে গ্রহণ করছে। বিষয়টি আমার বা আপনার পছন্দ বা অপছন্দের না। বিষয় হচ্ছে সমান অধিকারের।  ভারতের আদালত সমকামীদের জন্য সেটাই প্রতিষ্ঠিত করেছে। তার মানে এই না, যে ভারতীয় সমাজ হুট করে সমকামিতা মেনে নিয়েছে। কিন্তু তাদের বিরুদ্ধে কোন বৈষম্য করা যাবে না, আইনের চোখে  সবাই সমান। সুপ্রিম কোর্টের এই সিদ্ধান্ত নিঃসন্দেহে একটি যুগান্তকারী সিদ্ধান্ত ছিল, এবং বিবিসি বাংলা খবরের গুরুত্ব উপলব্ধি করে যথাযথ কাভারেজ দিয়েছে। পরের চিঠি লিখেছেন রংপুরের কাউনিয়া থেকে বিলকিস আক্তার: ''বিবিসি বাংলা'য় প্রচারিত মানসিক স্বাস্থ্য নিয়ে ধারাবাহিকটি আমার অত্যন্ত ভালো লেগেছে। বিবিসি'র যখন ৪ টি অধিবেশন চালু ছিলো, তখন প্রায়ই এ ধরনের অনুসন্ধানমূলক প্রতিবেদন শুনতে পেতাম। কিন্তু বর্তমান সংক্ষিপ্ত ২ টি অধিবেশনে তা আর সম্ভব নয় সেটাও জানি। তাহলে, বিবিসি কি মনে করছে আমাদের দেশে সমস্যা দিনদিন কমছে? নিশ্চয়ই নয়! এই যে, দেশে দিনের পর দিন নানা ধরনের সমস্যা বিরাজ করছে, যেমন--বেকারত্বের সমস্যা, ডাক বিভাগের খাম-খেয়ালিপনা, কোটা সংস্কার, চাকুরীর বয়স বাড়ানো আরও কত কী! আসলে সত্যিই বিবিসি'তে এসব নিয়ে প্রতিবেদন প্রচার হওয়া জরুরী বলে আমি মনে করি।''আপনি ঠিকই বলেছেন মিস আক্তার, আমরা এখন আগের তুলনায় ধারাবাহিক কম করছি। তবে আমাদের সাপ্তাহিক বিশেষ প্রতিবেদনে বিভিন্ন সামাজিক বিষয় নিয়ে বিস্তারিত রিপোর্টিং হচ্ছে। তাছাড়া ছোট আকারের প্রতিবেদন দিয়ে ধারাবাহিক আমরা এখনো করছি, যার সাথে যোগ হয়েছে অনলাইনে ডিজিটাল ভিডিও এবং টেক্সট রিপোর্ট। যেমন কোটা সংস্কার, নিরাপদ সড়ক, রোহিঙ্গা সমস্যা ইত্যাদি নিয়ে প্রচুর প্রতিবেদন রেডিও, টেলিভিশন এবং অনলাইনে হয়েছে। আপনাকে ধন্যবাদ। সম্প্রতি বাংলাদেশে ধনী লোকের সংখ্যা বৃদ্ধি নিয়ে যে প্রতিবেদন প্রকাশ করা হলো, তা নিয়ে দুটি চিঠি। প্রথমটি লিখেছেন খুলনার খালিশপুর থেকে মোহাম্মদ আসাদুজ্জামান সুজন:''গত ১১ সেপ্টেম্বর আপনাদের ওয়েবসাইট থেকে মোয়াজ্জেম হোসেনের লেখা লন্ডন-ভিত্তিক একটা প্রতিষ্ঠান ওয়েলথ এক্স এর তথ্যের রিপোর্ট পরলাম। সব থেকে ভাল লাগলো এবং অবাকও লাগলো যে, ধনী লোকের  বৃদ্ধির   সংখ্যায় বাংলাদেশ সবার উপরে। তথ্য অনুযায়ী, বাংলাদেশে ১৭ দশমিক তিন শতাংশ হারে এদের সংখ্যা বাড়ছে। উন্নয়নশীল দেশের জন্য একটা ভালো খবর এটা।''তবে ভিন্নতম পোষণ করছেন দিনাজপুরের মেনহাজুল ইসলাম তারেক: ''গত ১১ সেপ্টেম্বর বিবিসি বাংলা'য় খবরটি শুনে তেমন অবাক হইনি, খবরটি ছিলো এরকম, বিশ্বে 'অতি ধনী' মানুষের সংখ্যা সবচেয়ে দ্রুত গতিতে বাড়ছে বাংলাদেশে'। বাড়বেই তো, যে দেশে ভুয়া ব্যবসা-প্রতিষ্ঠান দেখিয়ে অতি সহজে হাজার হাজার কোটি টাকা ব্যাংক থেকে হাতিয়ে নেয়া যায়, সে দেশে ধনীর সংখ্যা বাড়বেনা তো কোন দেশে বাড়বে? ''এত বেশি সংখ্যায় অতি ধনী মানুষ তৈরির পেছনে কি দুর্নীতির কোন ভূমিকা নেই? এদেশে যাদের হাতে সম্পদ আসে, সেটার পেছনে রাষ্ট্রীয় আনুকূল্যের একটা বড় ভূমিকা থাকে। রাষ্ট্রীয় আনুকূল্য যারা পায় বা যাদের সঙ্গে রাষ্ট্রীয় ব্যবস্থার যোগাযোগ থাকে, প্রাথমিকভাবে তারাই সম্পদের মালিক হন!''আপনাদের দুজনকেই ধন্যবাদ মিঃ আসাদুজ্জামান এবং মিঃ ইসলাম। অতি ধনীর সংখ্যা দ্রুত হাড়ে বাড়ছে, এই খবরটি যদি বাংলাদেশের অর্থনৈতিক প্রবৃদ্ধির দিকে ইঙ্গিত করে তাহলে সেটাকে ইতিবাচক হিসেবেই নেয়া যেতে পারে। সেখানে দুর্নীতি বা সরকারি পৃষ্ঠপোষকতা যে আছে, তা নিয়ে বিন্দু মাত্র সন্দেহ নেই। তবে সেগুলো যদি ক্রমশ কমিয়ে আনা হয় এবং সম্পদের সঠিক ব্যবহারের মাধ্যমে মানুষকে দারিদ্র সীমার ওপরে নিয়ে আসা হয়, তাহলে বাংলাদেশের ভবিষ্যৎ আশাব্যঞ্জকই বলতে হবে।  এবারে ছোট একটি চিঠি, লিখেছেন লালমনিরহাটের কালীগঞ্জ থেকে  জাহিদউল ইসলাম রিপন: ''আমি বিবিসি বাংলার প্রতিটা অনুষ্ঠান  নিয়মিতভাবে শুনে থাকি কিন্তু কখনো লেখা হয়নি। আমি আজকে প্রথম লিখলাম। আপনারা আমার ভালবাসা গ্রহণ করলে কিংবা আমার লেখা ঠাঁই দিলে নিয়মিত লিখবো।''আপনার ভালবাসা গ্রহণ না করার কোন কারণ নেই মিঃ ইসলাম। আপনার চিঠিও অনুষ্ঠানের ঠাই পেল। আশা করি ভবিষ্যতে আমাদের অনুষ্ঠান নিয়ে কোন মন্তব্য বা বিবিসি নিয়ে কোন প্রশ্ন করবেন, না হলে আমার উত্তর দেবার কিছু থাকবে না। আরেকটি ছোট চিঠি, লিখেছেন ঢাকা থেকে মোহাম্মদ নাজমুল হক: ''প্রত্যেক খবরের শেষে পাঠকের মন্তব্য গ্রহণের ব্যবস্থা থাকা উচিত। অবশ্যই ফিডব্যাক জানা উচিত। মন্তব্য থেকেই খবরের প্রতি পাঠকের কী মনোভাব , তা জানা যাবে।''আমি আপনার সাথে সম্পূর্ণ একমত মিঃ হক। পাঠকের ফিডব্যাক অত্যন্ত জরুরী একটি বিষয়। এই মুহূর্তে আমার আপনাদের ইমেইল এবং ফেসবুকে কমেন্টের ওপরই নির্ভর করছি। ওয়েবসাইটে প্রতিটি প্রতিবেদনের নিচে কমেন্টের জায়গা রাখাটা বাঞ্ছনীয় হলেও, সেটা করতে যে অতিরিক্ত জনবল প্রয়োজন সেটাএই মুহূর্তে আমাদের নেই। আপনাকে ধন্যবাদ। ভারতের আসাম রাজ্যে সম্প্রতি যে নাগরিকত্ব তালিকা প্রকাশ করা হলো, তা নিয়ে যে বিতর্ক চলছে, ত নিয়ে আরো জানতে চেয়ে লিখেছেন কুড়িগ্রামের ভূরুঙ্গামারী থেকে আব্দুল কুদ্দুস মাস্টার:''ভারতের আসাম রাজ্যের নাগরিক তালিকা সম্পর্কে মাঝে মাঝেই বিবিসি বাংলার প্রতিবেদন শুনে সেখানকার সর্ব সাম্প্রতিক তথ্য জানতে পারছি । শুনেছিলাম পশ্চিমবঙ্গেও নাকি এধরনের নাগরিক তালিকা প্রস্তুতের কাজ চলছে । তাই আমার প্রত্যাশা, পশ্চিমবঙ্গের নাগরিক তালিকা প্রসঙ্গে সাম্প্রতিক তথ্যের আলোকে বিবিসি বাংলায় একটি প্রতিবেদন শুনতে পাবো।''অবশ্যই পাবেন মিঃ কুদ্দুস। এ ধরণের তালিকা নিয়ে পশ্চিমবঙ্গে যে উদ্বেগ সৃষ্টি হয়েছে তা নিয়ে আমরা ইতোমধ্যেই প্রতিবেদন প্রচার করেছি। ভারতে আমাদের দুই সংবাদদাতা এই বিষয়ের ওপর চোখ রাখছেন এবং কোন কিছু ঘটলেই সেটা বিবিসি বাংলায় চলে আসবে। আসামে কেন ৪০ লক্ষ বাঙালি নাগরিকত্ব হারাতে চলেছে তার কারণ জানতে এই ভিডিওটি দেখতে পারেন: এবার ভিন্ন প্রসঙ্গে যাই। সিনেমা জগতের একটি তথ্য দিয়ে লিখেছেন রংপুরের দক্ষিণ পানাপুকুর থেকে দেব প্রসাদ রায়: ''তোজাম্মেল হক বকুল পরিচালিত, ১৯৮৯ সালে নির্মিত 'বেদের মেয়ে জোসনা' এখনো সবচেয়ে জনপ্রিয় এবং ব্যবসা সফল চলচ্চিত্র । জানা যায়, ২০  লক্ষ টাকা ব্যয়ে নির্মিত এই চলচ্চিত্র থেকে আয় হয় ২৫ কোটি টাকা, যে রেকর্ড এখন পর্যন্ত কোন চলচ্চিত্র ভাঙ্গতে পারেনি। চলচ্চিত্রটির শ্রেষ্ঠাংশে ছিলেন ইলিয়াস কাঞ্চন ও অঞ্জু ঘোষ। ''সম্প্রতি ২২ বছর বিদেশে থাকার পর এক সময়ের জনপ্রিয় নায়িকা অঞ্জু ঘোষ বাংলাদেশে ফিরেছেন। বিবিসি নিউজ বাংলা কিংবদন্তি অঞ্জু ঘোষের একটি সাক্ষাৎকার প্রচার করবে এমনটাই আশা করছি।''আপনার আশা পূরণ করতে পারবো বলে আমরাও আশা করছি মিঃ রায়। অঞ্জু ঘোষের সাক্ষাৎকার শুধু রেডিওতে না, টেলিভিশন এবং সামাজিক মাধ্যমের জন্য করার ইচ্ছা আমাদের আছে। মিস ঘোষের সম্মতি পেলেই প্রচারের দিন-তারিখ আপনাদের জানিয়ে দেয়া হবে। আপনাকে ধন্যবাদ। সব শেষে, প্রীতিভাজনেষুর অনলাইন ভার্সনের মত রেডিও সংস্করণেও অতীতের কিছু নমুনা চেয়ে লিখেছেন খুলনা থেকে মুনির আহম্মদ:  ''আমার মনে হয় ওয়েব সাইটে শুধু কয়েকটি ছবি দিয়েই পুরানো দিনগুলিকে ধরে রাখা যাবে না। রেডিও অনুষ্ঠানেও কিছু শব্দচিত্র থাকা প্রয়োজন। এতে সাম্প্রতিক কালের শ্রোতারা বিবিসি সম্পর্কে আরো সমৃদ্ধ হবে। ঈদের ছুটির সময় আপনারা কিছু আর্কাইভে থাকা অনুষ্ঠান প্রচার করেন। কিন্তু আমার মনে হয় বিবিসি বাংলার আর্কাইভ অনেক সমৃদ্ধ। ''পর্যায়ক্রমে অনেক পরিবর্তন হয়েছে। কিন্তু ইতিহাসকে ভুলে গেলে পরবর্তী প্রজন্মের জন্য তো আর কিছুই থাকবে না। তাই আমার অনুরোধ কিছু পুরানো দিনের শব্দচিত্র মাঝে মাঝে প্রচার করা যায় কিনা ভেবে দেখতে পারেন।''আপনার প্রস্তাবটা মন্দ না মিঃ আহমেদ। তবে অনলাইনে চিঠি এবং তার জবাবের সাথে অনেক বাড়তি জিনিস যোগ দেবার সুযোগ আছে যেটা রেডিওতে নেই। রেডিওতে পুরানো অনুষ্ঠানের অংশ বিশেষের মত নতুন কিছু যোগ দিতে গেলেই চিঠির সংখ্যা কমাতে হবে, যেটা আমি করতে চাইনা। হয়তো আমাদের আর্কাইভ থেকে পুরানো অডিও প্রীতিভাজনেষুর অনলাইন সংস্করণে যোগ দেয়া যেতে পারে। আপনাকে ধন্যবাদ। এবারে কিছু চিঠির প্রাপ্তি স্বীকার করা যাক: এস.এম. মোহাম্মদ লিয়াকত আলী, পার্বতীপুর দোলাপাড়া উপশহর, রংপুর।মোহাম্মদ সুমন, ঢাকা। খান আব্দুল মোতালেব, রংপুর। ফয়সাল আহমেদ সিপন, ঘোড়াদাইড়, গোপালগঞ্জ হাবিবুর রনি, শিক্ষার্থী, বাংলাদেশ কৃষি বিশ্ববিদ্যালয়।গাজী মোমিন উদ্দিন, সাতক্ষীরা।মনির হোসেন, জলঢাকা, নীলফামারী।এ বি সানোয়ার হোসেন, ঢাকা।তোফায়েল আহমেদ তপু, ঢাকা। শামীম আহমাদ, সাঁথিয়া পাবনা।বিবিসি বাংলার খবর সম্পর্কে আপনাদের মতামত, প্রতিক্রিয়া, অভিযোগ কিংবা পরামর্শ থাকলে আমাদের কাছে লিখুন:ইমেইল: bengali@bbc.co.ukফেসবুক: www.facebook.com/BBCBengaliService/</body>
</article>
