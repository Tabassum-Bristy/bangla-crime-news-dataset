<article>
  <headline>পঞ্চম দফায় উপজেলা নির্বাচনের ভোটগ্রহণ শেষ, একজন নিহত</headline>
  <url>https://www.bbc.com/bengali/news/2014/03/140331_an_upazila_election_fifth_phase</url>
  <published_at>৩১ মার্চ ২০১৪</published_at>
  <category>ছিনতাই</category>
  <body>বাংলাদেশে আজ উপজেলা পরিষদ নির্বাচনের পঞ্চম ধাপে ভোট গ্রহণ শেষ হয়েছে। এ পর্যায়ে ৭৩টি উপজেলায় ভোটাররা ভোট দিয়েছেন।তবে বিভিন্ন স্থানে অনিয়মের অভিযোগে ভোট বর্জনের খবর পাওয়া গেছে।নির্বাচন কমিশনের তথ্যমতে, ব্যালট ছিনতাই ও কেন্দ্র দখলের অভিযোগে সাতটি কেন্দ্রে ভোট গ্রহণ স্থগিত রাখা হয়।লক্ষ্মীপুর সদরের দিঘলী ইউনিয়নের একটি গ্রামে যুবলীগের একজন নেতা গুলিবিদ্ধ হয়ে নিহত হয়েছেন বলে জানিয়েছে পুলিশ। লক্ষ্মীপুর সদর থানার ভারপ্রাপ্ত কর্মকর্তা জানিয়েছেন সোমবার ভোর রাতের দিকে এ ঘটনা ঘটে।তবে কে বা কারা গুলি করেছে, তা নিশ্চিত করতে পারেনি পুলিশ।এদিকে ভোটগ্রহণ শুরুর কয়েক ঘন্টা পর এক সংবাদ সম্মেলনের মাধ্যমে বাংলাদেশের অন্যতম প্রধান রাজনৈতিক দল বিএনপি অভিযোগ করেছে, নির্বাচনের আগের রাত থেকেই কেন্দ্র দখলের হিড়িক পড়েছে।বিএনপির যুগ্ম মহাসচিব রুহুল কবির রিজভী সংবাদ সম্মেলনে বলেছেন, "কেন্দ্র দখল, জাল ভোটে ব্যালট বাক্স ভরাট করা, বিরোধী প্রার্থীদের এজেন্টদের বিতাড়িত করার ‘মহাযজ্ঞ’ চলছে। নির্বাচনকে কেন্দ্র করে আজ তারা যে সহিংসতার ঘটনা ঘটিয়েছে তা আমাদের আশংকারই প্রতিধ্বনি"।এর আগে বিএনপি এই নির্বাচন নিয়ে কাপচুপির আশংকা প্রকাশ করে।আগের চার ধাপে সহিংসতা, এবং সরকার সমর্থিত প্রার্থীদের বিরুদ্ধে ভোট কেন্দ্র দখল ও ব্যালট ছিনতাই সহ বেশ কিছু অভিযোগ উঠেছিল।ভোট গ্রহণের আগে নির্বাচন কমিশন বলেছে সহিংসতা প্রতিরোধে প্রয়োজনীয় সব ব্যবস্থা গ্রহণ করেছে কমিশন।তবে, নির্বাচন কমিশনার মো: শাহনেওয়াজ প্রার্থীদের ভোটারদের মতামতের প্রতি শ্রদ্ধাশীল হবার আহ্বান জানান।</body>
</article>
