<article>
  <headline>উপজেলা পরিষদ নির্বাচনে সহিংসতায় ৩ জন নিহত</headline>
  <url>https://www.bbc.com/bengali/news/2014/03/140323_sp_up_election_violence</url>
  <published_at>২৩ মার্চ ২০১৪</published_at>
  <category>ছিনতাই</category>
  <body>বাংলাদেশে চতুর্থ দফায় উপজেলা পরিষদ নির্বাচন চলাকালে মুন্সীগঞ্জ, ঝালকাঠি এবং ব্রাহ্মণবাড়িয়ার তিনজন নিহত হয়েছে।ভোট গ্রহণকে কেন্দ্র করে প্রার্থীদের সমর্থকদের মধ্যে সংঘর্ষে এসব ঘটনা ঘটেছে।কেন্দ্র দখল, ব্যালট ছিনতাই ও সহিংসতার মধ্য দিয়ে শেষ হলো ৪৩টি জেলার ৯১টি উপজেলায় উপজেলা পরিষদ নির্বাচনের চতুর্থ পর্বের ভোট গ্রহণ।মুন্সীগঞ্জের পুলিশ সুপার হাবিবুর রহমান জানিয়েছেন, জেলার গজারিয়া উপজেলায় ভোট গ্রহণকে কেন্দ্র করে দুই প্রার্থীর সমর্থকদের মধ্যে সংঘর্ষ হয়।সংঘর্ষ চলাকালে নিহত হন সেখানকার ইউপি চেয়ারম্যান ও স্থানীয় আওয়ামী লীগ সভাপতি শামছুদ্দিন প্রধান।তাকে কুপিয়ে হত্যা করা হয়েছে বলে জানিয়েছে পুলিশ। সকাল সাড়ে দশটার দিকে বড় রায়পাড়া কেন্দ্রের কাছে এ ঘটনা ঘটে।ব্রাহ্মণবাড়িয়ার আখাউড়া থানার ভারপ্রাপ্ত কর্মকর্তা জানিয়েছেন, ভোট গ্রহণের শেষ পর্যায়ে একটি কেন্দ্র দখলের চেষ্টা হলে বিজিবি গুলি ছোড়ে তাতে একজন নিহত হন।তার কোন রাজনৈতিক পরিচয় আছে কিনা পুলিশ নিশ্চিত হতে পারে নি।ওদিকে ঝালকাঠির রাজাপুর উপজেলায় একজন যুবলীগ কর্মী নিহত হয়েছে।স্থানীয় পুলিশের ভারপ্রাপ্ত কর্মকর্তা জানিয়েছেন, সকাল সোয়া ১১ টার দিকে একটি ভোটকেন্দ্রে আওয়ামী লীগ ও বিএনপি সমর্থিত প্রার্থীদের সমর্থকদের মধ্যে সংঘর্ষের ঘটনায় নিহত হন তিনি।সংঘর্ষের ঘটনার পর মুন্সীগঞ্জের গজারিয়ায় ভোট গ্রহণ বন্ধ ঘোষণা করা হয়।অন্যদিকে আওয়ামী লীগ সমর্থিত প্রার্থীদের বিরুদ্ধে কেন্দ্র দখল ও নানা অনিয়মের অভিযোগ এনে কয়েকটি উপজেলায় বেশ কিছু প্রার্থী নির্বাচন বর্জন করেছেন।এসব প্রার্থীদের মধ্যে বিএনপি ও জাতিয় পার্টি সমর্থিত প্রার্থীরা যেমন রয়েছেন তেমনি রয়েছেন আওয়ামী লিগের বিদ্রোহী প্রার্থীরা।যশোর সদর উপজেলার আওয়ামী লীগের বিদ্রোহী প্রার্থী মাসুক হেলাল কেন্দ্র দখলের অভিযোগ এনে দুপুর বারোটার দিকে সংবাদ সম্মেলন করে নির্বাচন বর্জনের ঘোষণা দেন।ভোট কেন্দ্রে সহিংসতার ঘটনায় ভোট গ্রহণ স্থগিত করা হয়েছে কুমিল্লার দুটি কেন্দ্রে।এছাড়া চট্টগ্রাম, সাতক্ষীরা, কক্সবাজার, নোয়াখালী, সুনামগঞ্জের অন্তত ১৫ টি ভোট কেন্দ্রে সহিংসতার ঘটনায় ভোট গ্রহণ স্থগিত করা হয়।</body>
</article>
