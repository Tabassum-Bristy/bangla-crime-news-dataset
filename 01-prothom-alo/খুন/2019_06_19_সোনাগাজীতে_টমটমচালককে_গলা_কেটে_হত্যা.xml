<article>
  <headline>সোনাগাজীতে টমটমচালককে গলা কেটে হত্যা</headline>
  <url>https://www.prothomalo.com/bangladesh/article/1600074/%E0%A6%B8%E0%A7%8B%E0%A6%A8%E0%A6%BE%E0%A6%97%E0%A6%BE%E0%A6%9C%E0%A7%80%E0%A6%A4%E0%A7%87-%E0%A6%9F%E0%A6%AE%E0%A6%9F%E0%A6%AE-%E0%A6%9A%E0%A6%BE%E0%A6%B2%E0%A6%95%E0%A6%95%E0%A7%87-%E0%A6%97%E0%A6%B2%E0%A6%BE-%E0%A6%95%E0%A7%87%E0%A6%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-06-19T23:33:00+06:00</published_at>
  <category>খুন</category>
  <body>ফেনীর সোনাগাজী উপজেলায় এক টমটম (ব্যাটারিচালিত) চালককে গলা কেটে হত্যার খবর পাওয়া গেছে। উপজেলার চর মজলিশপুর ইউনিয়নের মিয়াজী ঘাট এলাকায় বুধবার রাত সাড়ে নয়টার দিকে এ ঘটনা ঘটেছে।নিহত টমটমচালকের নাম নুরুল আলম (২৮)। তিনি উপজেলার বগাদানা ইউনিয়নের দুর্গাপুর গ্রামের নুর নবীর ছেলে।পুলিশ ও এলাকাবাসী সূত্রে জানা জানায়, রাত পৌনে নয়টার দিকে তিন থেকে চারজন দুর্বৃত্ত যাত্রীবেশে নুরুলের টমটম ভাড়া করে। তাদের নিয়ে উপজেলার কুঠিরহাট থেকে মজলিশপুর মিয়াজী ঘাট যাচ্ছিলেন নুরুল। রাত সাড়ে নয়টার দিকে মিয়াজী ঘাট পর হয়ে আরও প্রায় ৩০০ গজ সামনে গিয়ে টমটম থামান নুরুল। সেখানে নামার পরে দুর্বৃত্তরা নুরুলের টমটমটি ছিনিয়ে নেওয়ার চেষ্টা করে। এ নিয়ে তাদের মধ্যে কথাকাটাকাটি শুরু হয়। একপর্যায়ে দুর্বৃত্তরা ধারালো অস্ত্র দিয়ে নুরুলের গলায় আঘাত করে। এ সময় বাঁচাও বাঁচাও চিৎকার দিয়ে টমটম চালিয়ে নুরুল মিয়াজীর ঘাট সেতু পার হয়ে পড়ে যান। সেখানেই মারা যান তিনি। খবর পেয়ে সোনাগাজী থানা-পুলিশ ঘটনাস্থলে যায়।সোনাগাজী মডেল থানার পরিদর্শক (তদন্ত) মো. কামাল হোসেন বলেন, তিনি ঘটনাটি শুনেছেন। লাশ উদ্ধার করতে পুলিশ ঘটনাস্থলে গেছে।</body>
</article>
