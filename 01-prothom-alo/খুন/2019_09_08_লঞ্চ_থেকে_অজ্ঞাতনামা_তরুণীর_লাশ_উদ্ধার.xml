<article>
  <headline>লঞ্চ থেকে অজ্ঞাতনামা তরুণীর লাশ উদ্ধার</headline>
  <url>https://www.prothomalo.com/bangladesh/article/1613370/%E0%A6%B2%E0%A6%9E%E0%A7%8D%E0%A6%9A-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%9C%E0%A7%8D%E0%A6%9E%E0%A6%BE%E0%A6%A4%E0%A6%A8%E0%A6%BE%E0%A6%AE%E0%A6%BE-%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-09-08T15:13:00+06:00</published_at>
  <category>খুন</category>
  <body>ঢাকা থেকে পটুয়াখালীর গলাচিপাগামী একটি লঞ্চ থেকে অজ্ঞাতনামা এক তরুণীর লাশ উদ্ধার করা হয়েছে।আজ রোববার সকালে বাগেরহাট-২ নামের লঞ্চটি যাত্রী নিয়ে গলাচিপা লঞ্চঘাটে পৌঁছার পর খবর পেয়ে লাশটি উদ্ধার করে পুলিশ।গলাচিপা থানার পুলিশ জানিয়েছে, তরুণীর পরিচয় এখনো নিশ্চিত হওয়া যায়নি। তাঁর বয়স ২০ থেকে ২২ বছর। লাশের সঙ্গে একটি রুমাল ছিল। রুমালে লেখা ছিল, ‘লামিয়া আর আল-আমিন’। লাশটি ময়নাতদন্তের জন্য পটুয়াখালী ২৫০ শয্যা হাসপাতালের মর্গে পাঠানো হয়েছে।যাত্রীদের বরাত দিয়ে পুলিশ জানায়, ঢাকার সদরঘাট থেকে ওই তরুণী লঞ্চে ওঠেন। এ সময় তাঁর সঙ্গে একজন যুবক ছিলেন। পরে লঞ্চে আর ওই যুবককে দেখা যায়নি।লঞ্চের সুপারভাইজার আবদুর রহিম জানান, যাত্রীরা জানিয়েছেন, রাতে ওই তরুণী অসুস্থ হয়ে ঘুমিয়ে পড়েন। সকালে গলাচিপা লঞ্চঘাটে যাত্রীরা নেমে গেলেও ওই তরুণীকে পড়ে থাকতে দেখে সন্দেহ হয়। পরে পুলিশে খবর দেওয়া হয়। পুলিশ এসে লাশ উদ্ধার করে।গলাচিপা থানার ভারপ্রাপ্ত কর্মকর্তা (ওসি) আক্তার মোর্শেদ বলেন, ওই তরুণীর ব্যাপারে লঞ্চের স্টাফ ও যাত্রীদের কাছ থেকে তথ্য সংগ্রহ করা হচ্ছে।</body>
</article>
