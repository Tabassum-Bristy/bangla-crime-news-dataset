<article>
  <headline>যুবকের ছুরিকাঘাতে আ.লীগ নেতা নিহত</headline>
  <url>https://www.prothomalo.com/bangladesh/article/1601232/%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%86.%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-06-26T15:37:00+06:00</published_at>
  <category>খুন</category>
  <body>পিরোজপুরের নেছারাবাদ উপজেলায় ওয়ার্ড আওয়ামী লীগের সভাপতি জাকির হোসেন এক যুবকের ছুরিকাঘাতে নিহত হয়েছেন। হামলাকারী যুবকের নাম মাহির হোসেন (৩৬)। মাহির মাদকাসক্ত বলে জানিয়েছেন স্থানীয় লোকজন। গতকাল মঙ্গলবার রাতে উপজেলার সোহাগদল ইউনিয়নের যদুরভিটা এলাকায় একটি নির্মাণাধীন ভবনে এ ঘটনা ঘটে। এ ঘটনার পর ওই যুবক গলায় ছুরি চালিয়ে আত্মহত্যার চেষ্টা করেন।নিহত জাকির হোসেন (৪৫) উপজেলার সোহাগদল ইউনিয়নের সোহাগদল গ্রামের মৃত মনসুর আলী মিয়ার ছেলে। তিনি সোহাগদল ইউনিয়নের ৩ নম্বর ওয়ার্ড আওয়ামী লীগের সভাপতি ছিলেন এবং পেশায় কাঠ ব্যবসায়ী ছিলেন।হামলাকারী যুবক মাহির সোহাগদল ইউনিয়নের বরছাকাঠি গ্রামের মৃত আবদুল গণি মিয়ার ছেলে।পুলিশ ও স্থানীয় সূত্রে জানা গেছে, মাহির হোসেন মাদকাসক্ত ও মানসিক বিকারগ্রস্ত। গতকাল সন্ধ্যায় মাহির হোসেন একই গ্রামের মো. আসলাম হোসেনকে (৩৫) ছুরিকাঘাত ও মশিউর রহমানকে (৫০) মারধর করে পালিয়ে গিয়ে পার্শ্ববর্তী যদুরভিটা এলাকায় একটি নির্মাণাধীন ভবনের ছাদে আত্মগোপন করেন। রাত সাড়ে নয়টার দিকে জাকির হোসেন তাঁর খালাতো ভাই মো. সেলিমের নির্মাণাধীন ওই ভবনের কাজ দেখার জন্য যান। এ সময় জাকির হোসেন নির্মাণশ্রমিকদের নিয়ে ভবনের ছাদে গেলে সেখানে আত্মগোপন করে থাকা মাহির হোসেনকে দেখতে পান। মাহিরকে তিনি জিজ্ঞেস করেন,‘এখানে কেন এসেছিস?’ এ সময় মাহির তাঁর বুকের ডান পাশে ছুরিকাঘাত করেন।ছুরি মেরেই মাহির দৌড়ে পালিয়ে যাওয়ার চেষ্টা করেন। ওই সময় লোকজন তাঁকে আটকের জন্য তাড়া করলে তিনি নিজের গলায় ছুরি চালিয়ে আত্মহত্যার চেষ্টা করেন।আহত জাকির হোসেনকে লোকজন নেছারাবাদ উপজেলা স্বাস্থ্য কমপ্লেক্সে নিয়ে গেলে চিকিৎসক মৃত ঘোষণা করেন।নেছারাবাদ উপজেলা স্বাস্থ্য কমপ্লেক্সের চিকিৎসক মো.আসাদুজ্জামান বলেন, ছুরিকাঘাতে জাকির হোসেনের ফুসফুস জখম হয়েছে। বুকের ভেতরে অতিরিক্ত রক্তক্ষরণে তাঁর মৃত্যু হয়েছে।সোহাগদল ইউনিয়ন পরিষদের (ইউপি) চেয়ারম্যান মো. আব্দুর রশিদ বলেন, মাহির একজন মাদকসেবী। তাঁকে বিভিন্ন সময় বাড়িতে আটকে রাখা হতো। তাঁর ছুরিকাঘাতে নিহত হয়েছেন সোহাগদল ইউনিয়নের ৩ নম্বর ওয়ার্ড আওয়ামী লীগের সভাপতি জাকির হোসেন।নেছারাবাদ সার্কেলের সহকারী পুলিশ সুপার রিয়াজ হোসেন ঘটনাস্থল পরিদর্শন করেছেন।পুলিশ জানায়, আহত মাহির পুলিশ হেফাজতে এখন বরিশাল শের-ই-বাংলা মেডিকেল কলেজ হাসপাতালে চিকিৎসাধীন। তাঁর কণ্ঠনালি কেটে গেছে।নেছারাবাদ থানার ভারপ্রাপ্ত কর্মকর্তা (ওসি) কে এম তারিকুল ইসলাম বলেন, আজ বুধবার সকালে জাকির হোসেনের লাশের ময়নাতদন্তের জন্য পিরোজপুর সদর হাসপাতালের মর্গে পাঠানো হয়েছে। এ ঘটনায় মামলার প্রস্তুতি চলছে।</body>
</article>
