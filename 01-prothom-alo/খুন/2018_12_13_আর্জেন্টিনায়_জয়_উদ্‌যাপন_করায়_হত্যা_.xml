<article>
  <headline>আর্জেন্টিনায় জয় উদ্‌যাপন করায় হত্যা!</headline>
  <url>https://www.prothomalo.com/sports/article/1569830/%E0%A6%86%E0%A6%B0%E0%A7%8D%E0%A6%9C%E0%A7%87%E0%A6%A8%E0%A7%8D%E0%A6%9F%E0%A6%BF%E0%A6%A8%E0%A6%BE%E0%A7%9F-%E0%A6%9C%E0%A7%9F-%E0%A6%89%E0%A6%A6%E0%A7%8D%E2%80%8C%E0%A6%AF%E0%A6%BE%E0%A6%AA%E0%A6%A8-%E0%A6%95%E0%A6%B0%E0%A6%BE%E0%A7%9F-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2018-12-13T21:49:00+06:00</published_at>
  <category>খুন</category>
  <body>* দলের জয় উদ্‌যাপন করায় রিভার সমর্থককে হত্যা করা হয়েছে* সন্দেহভাজন হিসেবে দুই বোকা সমর্থককে গ্রেপ্তার করা হয়েছেফুটবল দুনিয়াকেই কাঁপিয়ে দিয়েছে কোপা লিবার্তোদোরেস ফাইনাল। বোকা জুনিয়র্স ও রিভার প্লেটের মধ্যকার এই মহাদেশীয় মহারণ দেখতে সান্তিয়াগো বার্নাব্যুতে হাজির হয়েছিলেন ফুটবলের বড় সব তারকা। তারকা ঠাসা বার্নাব্যুতে চিরপ্রতিদ্বন্দ্বীদের ৩-১ ব্যবধানে হারিয়ে উৎসবে মেতেছে রিভার। উদ্‌যাপনের মাত্রাটাও ছিল দেখার মতো। সে জয় আর্জেন্টিনায় বসে উদ্‌যাপন করেছেন হাজারো রিভার সমর্থক। এমনই এক সমর্থকের মৃত্যু ডেকে এনেছে এ উদ্‌যাপন!২১ বছর বয়সী এজেকিয়েল অ্যারন নেরিস ছিলেন রিভার প্লেটের সমর্থক। রোববার প্রথমবারের মতো বোকাকে হারিয়ে লিবার্তোদোরেস ফাইনাল জেতার পর স্বভাবতই ক্লাবের জার্সি পরে উদ্‌যাপনে মেতেছিলেন। এ কারণে তাঁকে প্রথমে ছুরি দিয়ে আহত করা হয়। এবং তারপর নির্মমভাবে পিটিয়ে হত্যা করে অভিযুক্তরা। স্থানীয় পত্রিকা ক্ল্যারিনে বলা হয়েছে, এজেকিয়েলের মা লুসিয়া দাবি করেছেন মৃত্যুর আগে তাঁর ছেলে এমনটাই বলে গেছেন। মায়ের দাবি রিভারের জার্সি পরাই ছিল তাঁর পুত্র হত্যার একমাত্র কারণ। মৃত্যুর আগে এজেকিয়েল নাকি বলেছিলেন, ‘আমি মারা যাচ্ছি, আমি মারা যাচ্ছি। ফাইনালে জেতার পর উদ্‌যাপন করায় এবং রিভার সমর্থক হওয়ায় আমাকে আক্রমণ করেছে ওরা।’আহত অবস্থায় হামলাকারীদের হাত থেকে পালানোর চেষ্টা করা এজেকিয়েলকে স্থানীয় হাসপাতালে নেওয়া হয়েছিল। সেখান থেকে এজকুয়েলা দে পোসদাস হাসপাতালেও নেওয়া হয়েছিল। কিন্তু চিকিৎসকেরা তাঁকে বাঁচাতে পারেননি। মায়ের আর্তনাদও তাই শুনতে হয়েছে সবাই, ‘ওরা আমার ছেলেকে অসহায় কুকুরের মতো খুন করেছে।’স্থানীয় পুলিশ হামলায় ব্যবহৃত অস্ত্র খুঁজে পেয়েছে এবং ১৮ ও ২২ বছর বয়স্ক দুই সহোদরকে ধরেছে। বোকা সমর্থক দুই ভাইই আপাতত এ ঘটনায় প্রধান সন্দেহভাজন।</body>
</article>
