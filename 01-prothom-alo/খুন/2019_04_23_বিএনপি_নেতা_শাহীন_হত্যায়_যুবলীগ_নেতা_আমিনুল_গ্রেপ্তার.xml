<article>
  <headline>বিএনপি নেতা শাহীন হত্যায় যুবলীগ নেতা আমিনুল গ্রেপ্তার</headline>
  <url>https://www.prothomalo.com/bangladesh/article/1590337/%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%A8%E0%A7%87%E0%A6%A4%E0%A6%BE-%E0%A6%B6%E0%A6%BE%E0%A6%B9%E0%A7%80%E0%A6%A8-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE-%E0%A6%86%E0%A6%AE%E0%A6%BF%E0%A6%A8%E0%A7%81%E0%A6%B2</url>
  <published_at>2019-04-23T20:50:00+06:00</published_at>
  <category>খুন</category>
  <body>বগুড়া সদর উপজেলা বিএনপির সাধারণ সম্পাদক মাহবুব আলম ওরফে শাহীন হত্যা মামলার প্রধান আসামি আমিনুল ইসলামকে গ্রেপ্তার করেছে পুলিশ। আজ মঙ্গলবার সন্ধ্যা সাড়ে ছয়টার দিকে রাজধানীর মতিঝিল এলাকার বঙ্গবন্ধু আন্তর্জাতিক স্টেডিয়াম এলাকা থেকে পুলিশ আমিনুল ইসলামকে গ্রেপ্তার করে।বগুড়া সদর সার্কেলের অতিরিক্ত পুলিশ সুপার সনাতন চক্রবর্তী আজ সন্ধ্যায় গ্রেপ্তারের বিষয়টি নিশ্চিত করেছেন। সনাতন চক্রবর্তী বলেছেন, রাজধানীর মতিঝিল থানা-পুলিশের সহযোগিতায় মামলার তদন্তকারী কর্মকর্তা আমবার হোসেনের নেতৃত্বে বগুড়া জেলা পুলিশের একটি দল আমিনুল ইসলামকে গ্রেপ্তার করে । আমিনুল ইসলাম বগুড়া পৌরসভার প্যানেল মেয়র, বগুড়া মোটর মালিক গ্রুপের সাধারণ সম্পাদক এবং বগুড়া সদর উপজেলা যুবলীগের সহসভাপতি। তিনি ঢাকা-উত্তরবঙ্গ রুটে চলাচলকারী শাহ ফতেহ আলী পরিবহনের ব্যবস্থাপনা পরিচালকও। পুলিশ জানায়, ১৪ এপ্রিল রাত সাড়ে ১০টার দিকে বগুড়া শহরের উপশহর বাজারের দশতলা বিল্ডিং এলাকায় বিএনপির নেতা মাহবুব আলমকে কুপিয়ে হত্যা করা হয়। এই হত্যাকাণ্ডের ঘটনায় মাহবুবের স্ত্রী আকতার জাহান বাদী হয়ে ১৬ এপ্রিল বগুড়া সদর থানায় ১১ জনকে আসামি করে হত্যা মামলা দায়ের করেন। মামলায় বগুড়া পৌরসভার প্যানেল মেয়র আমিনুল ইসলামকে প্রধান আসামি করা হয়।এই হত্যা মামলায় পুলিশের হাতে গ্রেপ্তার পায়েল শেখ এবং রাসেল নামে দুই আসামি ইতিমধ্যেই বগুড়ার জ্যেষ্ঠ বিচারিক হাকিম বিল্লাল হোসাইনের আদালতে ১৬৪ ধারায় আলাদাভাবে স্বীকারোক্তিমূলক জবানবন্দি দিয়েছেন। স্বীকারোক্তিতে দুজনই উল্লেখ করেছেন, জেলা মোটর মালিক গ্রুপের নিয়ন্ত্রণ নিয়ে বিরোধের জেরে বিএনপির নেতা মাহবুব আলমকে হত্যা করা হয়েছে। মোটর মালিক গ্রুপের এক ‌‘বড়ভাই’য়ের নির্দেশে এই হত্যাকাণ্ডে ১২ জন অংশ নিয়েছেন।মামলার তদন্ত তদারক কর্মকর্তা ও বগুড়ার অতিরিক্ত পুলিশ সুপার সনাতন চক্রবর্তী বলেন, মাহবুব আলম হত্যাকাণ্ডের পর গা ঢাকা দেন মোটর মালিক গ্রুপের নেতা আমিনুল ইসলাম। এই মামলায় গ্রেপ্তার আসামি পায়েল শেখ এবং রাসেল আদালতে দেওয়া স্বীকারোক্তিমূলক জবানবন্দিতেও হত্যাকাণ্ডে আমিনুল ইসলামের সম্পৃক্ততার বিষয়টি নিশ্চিত করেন। এ কারণে তাঁকে গ্রেপ্তারে পুলিশের একাধিক দল মাঠে নামে।পুলিশের এই কর্মকর্তা বলেন, হত্যাকাণ্ডে আমিনুল ইসলামের সম্পৃক্ততার বিষয়টি নিশ্চিত হওয়ার পর গোয়েন্দা তথ্যের ভিত্তিতে মামলার তদন্ত কর্মকর্তা আমবার হোসেনের নেতৃত্বে বগুড়া পুলিশের একটি দল মঙ্গলবার রাজধানী ঢাকার মতিঝিল এলাকায় অবস্থান নেয়। সন্ধ্যায় বঙ্গবন্ধু আন্তর্জাতিক স্টেডিয়ামের ফটকের পাশে পরিবহন মালিক-শ্রমিকদের একটি সংগঠন কার্যালয় এলাকায় আমিনুল ইসলামের অবস্থানের বিষয়টি নিশ্চিত হয়ে সেখানে সন্ধ্যা সাড়ে ছয়টার দিকে অভিযান চালিয়ে তাঁকে গ্রেপ্তার করা হয়। বিএনপির নেতা ও আইনজীবী মাহবুব হত্যাকাণ্ডের পর থেকে হত্যাকারীদের গ্রেপ্তার এবং দৃষ্টান্তমূলক শাস্তির দাবিতে বগুড়া জেলা বিএনপি এবং জেলা আইনজীবী সমিতি শহরে বিক্ষোভ সমাবেশ, মানববন্ধনসহ লাগাতার আন্দোলন কর্মসূচি পালন করছে। বিএনপির মহাসচিব মির্জা ফখরুল ইসলাম আলমগীরও নিহত নেতার পরিবারের সঙ্গে দেখা করতে এসে হত্যাকারীদের গ্রেপ্তারের দাবি জানান। </body>
</article>
