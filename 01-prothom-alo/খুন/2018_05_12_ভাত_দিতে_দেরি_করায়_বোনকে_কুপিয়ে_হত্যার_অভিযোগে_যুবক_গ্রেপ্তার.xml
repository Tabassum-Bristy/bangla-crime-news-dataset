<article>
  <headline>ভাত দিতে দেরি করায় বোনকে কুপিয়ে হত্যার অভিযোগে যুবক গ্রেপ্তার</headline>
  <url>https://www.prothomalo.com/bangladesh/article/1487801/%E0%A6%AD%E0%A6%BE%E0%A6%A4-%E0%A6%A6%E0%A6%BF%E0%A6%A4%E0%A7%87-%E0%A6%A6%E0%A7%87%E0%A6%B0%E0%A6%BF-%E0%A6%95%E0%A6%B0%E0%A6%BE%E0%A6%AF%E0%A6%BC-%E0%A6%AC%E0%A7%8B%E0%A6%A8%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87</url>
  <published_at>2018-05-12T22:47:00+06:00</published_at>
  <category>খুন</category>
  <body>মৌলভীবাজারের জুড়ীতে ভাত দিতে দেরি করায় বোনকে কুপিয়ে হত্যার অভিযোগ উঠেছে এক যুবকের বিরুদ্ধে। শনিবার সকাল ১০টায় উপজেলার সদর জায়ফরনগর ইউনিয়নের চম্পকলতা গ্রামে এ ঘটনা ঘটে।নিহত নারীর নাম হেনা বেগম (৪০)। অভিযুক্ত যুবকের নাম বকুল মিয়া (২২)। তাঁরা সম্পর্কে সৎভাইবোন। এলাকাবাসী বকুলকে আটক করে পুলিশে সোপর্দ করেছে।পুলিশ ও স্থানীয় সূত্রে জানা গেছে, হেনা বিয়ের পর থেকেই স্বামী ও সন্তানদের নিয়ে বাবার বাড়িতে আলাদা একটি ঘরে থাকেন। বকুল সকাল সাড়ে ১০টার দিকে তাঁদের ঘরে গিয়ে ভাত চান। হেনা তাঁকে রান্না এখনো শেষ না হওয়ার কথা জানিয়ে অপেক্ষা করতে বলেন। এতে বকুল ক্ষিপ্ত হন। একপর্যায়ে বকুল ধারালো বঁটি দিয়ে হেনাকে এলোপাতাড়ি কোপাতে থাকেন। হেনার চিৎকারে আশপাশের লোকজন ছুটে এসে বকুলকে আটক করে বেঁধে রাখেন। অন্যদিকে কুলাউড়া উপজেলা স্বাস্থ্য কমপ্লেক্সে নেওয়ার পথে হেনা মারা যান। খবর পেয়ে দুপুর ১২টার দিকে ঘটনাস্থলে গেলে বকুলকে পুলিশের কাছে সোপর্দ করে এলাকাবাসী।জুড়ী থানার ভারপ্রাপ্ত কর্মকর্তা (ওসি) জালাল উদ্দিন বলেন, বকুল বেশ কিছু দিন ধরে মানসিক রোগে ভুগছেন বলে তাঁর পরিবারের সদস্যরা জানিয়েছেন। ভাত দিতে দেরি করার জেরে এ হত্যাকাণ্ড ঘটেছে বলে প্রাথমিকভাবে ধারণা করা হচ্ছে। বকুলকে জিজ্ঞাসাবাদ করা হচ্ছে। এ ব্যাপারে হত্যা মামলা হবে।ওসি বলেন, সুরতহাল প্রতিবেদন তৈরির সময় নিহত হেনার চোখ, ঘাড় ও মাথায় একাধিক কোপ দেখা দেখা গেছে। ময়নাতদন্তের জন্য লাশ মৌলভীবাজারের ২৫০ শয্যা হাসপাতালের মর্গে পাঠানো হয়েছে।</body>
</article>
