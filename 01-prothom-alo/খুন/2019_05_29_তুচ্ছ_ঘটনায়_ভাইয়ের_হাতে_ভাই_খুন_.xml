<article>
  <headline>তুচ্ছ ঘটনায় ভাইয়ের হাতে ভাই খুন!</headline>
  <url>https://www.prothomalo.com/bangladesh/article/1596608/%E0%A6%A4%E0%A7%81%E0%A6%9A%E0%A7%8D%E0%A6%9B-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%AD%E0%A6%BE%E0%A6%87-%E0%A6%96%E0%A7%81%E0%A6%A8</url>
  <published_at>2019-05-29T15:31:00+06:00</published_at>
  <category>খুন</category>
  <body>বাড়ির খুলিয়ানে (বাড়ির বাইরের খোলা জায়গা) খড় স্তূপ করাকে কেন্দ্র করে বড় ভাইয়ের হাতে ছোট ভাই খুন হওয়ার অভিযোগ উঠেছে। আজ বুধবার সকালে জয়পুরহাটের সদর উপজেলার দোগাছি ইউনিয়নের ঈশ্বরপুর গ্রামে এ ঘটনা ঘটে।নিহত ব্যক্তির নাম হারুন-অর-রশিদ (৬৫)। এ ঘটনায় পুলিশ বড় ভাই ছলিম উদ্দীন (৭০), ভাইয়ের স্ত্রী গোলাপ বানু (৫৬), মেয়ে সাবিনা ইয়াসমিন (৩০) এবং ছেলে তৌহিদুল ইসলামকে (২৪) জিজ্ঞাসাবাদের জন্য আটক করেছে। হারুনের লাশ জয়পুরহাট জেলা আধুনিক হাসপাতালের মর্গে পাঠিয়েছে পুলিশ।ঘটনার প্রত্যক্ষদর্শী নিহত হারুন-অর-রশিদের নাতি মাসুদ রানা হাসপাতালের মর্গের সামনে অভিযোগ করেন, আজ সকাল সাতটার দিকে তাঁর দাদু হারুন বোরো ধানের শুকনো খড় বাড়িতে এনে যৌথ খুলিয়ানে স্তূপ করে রাখেন। সেখানে খড় রাখা নিয়ে ক্ষুব্ধ হন ছলিম উদ্দীন। এ নিয়ে কথা-কাটাকাটির একপর্যায়ে ছলিম উদ্দীন, তাঁর স্ত্রী ও ছেলেমেয়েরা হাঁসুয়া, চাকু দিয়ে তাঁর দাদাকে গুরুতর জখম করেন। গুরুতর আহত অবস্থায় হারুন-অর-রশিদকে জয়পুরহাট জেলা আধুনিক হাসপাতালের জরুরি বিভাগে নেওয়া হলে কর্তব্যরত চিকিৎসক মৃত ঘোষণা করেন।জয়পুরহাট সদর থানার পরিদর্শক (তদন্ত) মমিনুল ইসলাম ঘটনার তথ্যের সত্যতা নিশ্চিত করেন। তিনি বলেন, দুই ভাইয়ের যৌথ খুলিয়ানে খড় রাখাকে কেন্দ্র করে খুনের ঘটনা ঘটেছে। নিহত হারুনের দুই ছেলে ঢাকায় চাকরি করেন। তাঁরা জয়পুরহাটের উদ্দেশে রওনা হয়েছেন। তাঁরা এসে পৌঁছালে এ ঘটনায় মামলা করা হবে বলে পরিবারের পক্ষ থেকে বলা হয়েছে। আটক ব্যক্তিদের থানায় রেখে জিজ্ঞাসাবাদ করা হচ্ছে।মমিনুল ইসলাম জানান, ময়নাতদন্ত শেষে হারুন-অর-রশিদের লাশ পরিবারের কাছে হস্তান্তর করা হয়েছে।</body>
</article>
