<article>
  <headline>বাড্ডার গণপিটুনির ঘটনায় আরও দুজন গ্রেপ্তার</headline>
  <url>https://www.prothomalo.com/bangladesh/article/1605634/%E0%A6%AC%E0%A6%BE%E0%A6%A1%E0%A7%8D%E0%A6%A1%E0%A6%BE%E0%A6%B0-%E0%A6%97%E0%A6%A3%E0%A6%AA%E0%A6%BF%E0%A6%9F%E0%A7%81%E0%A6%A8%E0%A6%BF%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%86%E0%A6%B0%E0%A6%93-%E0%A6%A6%E0%A7%81%E0%A6%9C%E0%A6%A8-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-07-22T23:51:00+06:00</published_at>
  <category>খুন</category>
  <body>রাজধানীর উত্তর বাড্ডায় গণপিটুনিতে তাসলিমা বেগম হত্যার ঘটনায় আরও দুজনকে গ্রেপ্তার করেছে পুলিশ। সোমবার রাতে বাড্ডার হোসেন মার্কেট ও তেঁতুলতলা এলাকা থেকে তাঁদের গ্রেপ্তার করা হয়।গ্রেপ্তার দুজন হলেন মো. কামাল ও আবুল কালাম আজাদ। এ নিয়ে মোট গ্রেপ্তারের সংখ্যা দাঁড়াল ছয়জন।বাড্ডা থানার পরিদর্শক (তদন্ত) আবদুর রাজ্জাক রাতে প্রথম আলোকে বলেন, ভিডিও ফুটেজ দেখেই এই দুজনকে গ্রেপ্তার করা হয়েছে। তাঁরা উত্তর বাড্ডায় থাকেন। তবে তাঁদের বিষয়ে বিস্তারিত জানানো হয়নি।এর আগে রোববার রাতে মো. শাহীন, জাফর হোসেন, শহিদুল ইসলাম ও বাচ্চু মিয়া নামের চারজনকে গ্রেপ্তার করে পুলিশ। তাঁদের সোমবার আদালতে হাজির করা হলে তিনজনকে চার দিনের রিমান্ড মঞ্জুর করেন আদালত। জাফর হোসেন ১৬৪ ধারায় স্বীকারোক্তিমূলক জবানবন্দি দিলে তাঁকে কারাগারে পাঠানো হয়।গত শনিবার সকালে রাজধানীর উত্তর-পূর্ব বাড্ডা সরকারি প্রাথমিক বিদ্যালয়ে ছেলেধরা সন্দেহে পিটিয়ে তাসলিমাকে হত্যা করেন স্থানীয় লোকজন। স্কুলটিতে নিজের চার বছরের মেয়েকে ভর্তি করানোর জন্য তথ্য সংগ্রহ করতে গিয়েছিলেন তিনি। নিহত তাসলিমার বাড়ি লক্ষ্মীপুরের রায়পুরে। রাজধানীর মহাখালীতে চার বছরের মেয়ে ও মাকে নিয়ে থাকতেন তাসলিমা। দুই বছর আগে স্বামীর সঙ্গে তাঁর বিচ্ছেদ হয়। ১১ বছরের এক ছেলেও আছে নিহত তাসলিমার।</body>
</article>
