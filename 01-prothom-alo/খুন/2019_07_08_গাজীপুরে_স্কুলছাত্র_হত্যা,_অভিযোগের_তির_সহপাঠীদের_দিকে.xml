<article>
  <headline>গাজীপুরে স্কুলছাত্র হত্যা, অভিযোগের তির সহপাঠীদের দিকে</headline>
  <url>https://www.prothomalo.com/bangladesh/article/1603171/%E0%A6%97%E0%A6%BE%E0%A6%9C%E0%A7%80%E0%A6%AA%E0%A7%81%E0%A6%B0%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87%E0%A6%B0-%E0%A6%A4%E0%A6%BF%E0%A6%B0-%E0%A6%B8%E0%A6%B9%E0%A6%AA%E0%A6%BE%E0%A6%A0%E0%A7%80%E0%A6%A6%E0%A7%87%E0%A6%B0</url>
  <published_at>2019-07-08T12:36:00+06:00</published_at>
  <category>খুন</category>
  <body>গাজীপুরের টঙ্গীতে পূর্বশত্রুতার জের ধরে এক কিশোরকে ছুরিকাঘাতে হত্যা করেছে দুর্বৃত্তরা। গতকাল রোববার রাতে টঙ্গীর ঝিনুক মার্কেট মদিনাপাড়া এলাকায় এ ঘটনা ঘটে।নিহত কিশোরের নাম শুভ আহমেদ (১৫)। সে টঙ্গীর ফকির মার্কেট এলাকার তৈরি পোশাক কারখানার শ্রমিক রাজু মিয়ার ছেলে। স্থানীয় ফিউচারম্যান স্কুলের নবম শ্রেণির বিজ্ঞান বিভাগের ছাত্র ছিল সে। তাদের গ্রামের বাড়ি টাঙ্গাইলের গোপালপুর এলাকার। রাজু মিয়া সপরিবারে গাজীপুরের টঙ্গীর ঝিনুক মার্কেট এলাকার একটি বাড়িতে ভাড়া থাকেন।  এলাকাবাসী ও নিহত কিশোরের পরিবার সূত্রে জানা গেছে, গতকাল রাত সাড়ে নয়টার দিকে চুল কাটাতে সেলুনের যাচ্ছে বলে শুভ বাসা থেকে বের হয়। সেলুনে চুল কাটানোর পর পাঁচ–ছয়জন কিশোর তাকে ডেকে নিয়ে যায়। মাঝরাত হয়ে গেলেও শুভ বাড়িতে না ফেরায় পরিবারের লোকজন খোঁজাখুঁজি শুরু করেন। দিবাগত রাত দুইটার দিকে স্থানীয় লোকজন বিসিকের একটি নির্জন রাস্তায় লাশ পড়ে থাকতে দেখে পুলিশে খবর দেয়। খবর পেয়ে পুলিশ লাশ উদ্ধার করে টঙ্গী পূর্ব থানায় নিয়ে যায়। লাশ উদ্ধারের খবর পেয়ে শুভর পরিবার থানায় গিয়ে শুভকে শনাক্ত করে।  নিহত শুভর বোনের স্বামী এনামুল ইসলাম অভিযোগ করেন, এই হত্যার সঙ্গে শুভর বন্ধুরাই জড়িত। ওদের গ্রেপ্তার করে জিজ্ঞাসাবাদ করা হলেই প্রকৃত ঘটনা জানা যাবে।টঙ্গী পূর্ব থানার পরিদর্শক জাহিদুল ইসলাম বলেন, প্রাথমিকভাবে ধারণা করা হচ্ছে, পূর্বশত্রুতার জের ধরে এই হত্যাকাণ্ড সংঘটিত হয়েছে। এর সঙ্গে শুভর বন্ধুরা জড়িত থাকতে পারে। ঘটনাটি তদন্ত করা হচ্ছে। নিহত শুভর পিঠে ৬টি, বুকে ও মাথায় একটি করে ছুরিকাঘাতের চিহ্ন রয়েছে। লাশ ময়নাতদন্তের জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে।</body>
</article>
