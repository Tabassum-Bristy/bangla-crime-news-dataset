<article>
  <headline>এ সপ্তাহেই নুসরাতের ময়নাতদন্ত প্রতিবেদন</headline>
  <url>https://www.prothomalo.com/bangladesh/article/1590332/%E0%A6%8F-%E0%A6%B8%E0%A6%AA%E0%A7%8D%E0%A6%A4%E0%A6%BE%E0%A6%B9%E0%A7%87%E0%A6%87-%E0%A6%A8%E0%A7%81%E0%A6%B8%E0%A6%B0%E0%A6%BE%E0%A6%A4%E0%A7%87%E0%A6%B0-%E0%A6%AE%E0%A7%9F%E0%A6%A8%E0%A6%BE%E0%A6%A4%E0%A6%A6%E0%A6%A8%E0%A7%8D%E0%A6%A4-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A7%87%E0%A6%A6%E0%A6%A8</url>
  <published_at>2019-04-23T19:50:00+06:00</published_at>
  <category>খুন</category>
  <body>ফেনীর সোনাগাজীর মাদ্রাসাছাত্রী নুসরাত জাহান রাফির ময়নাতদন্তের প্রতিবেদন এ সপ্তাহেই দেওয়া হবে বলে জানিয়েছেন চিকিৎসকেরা। ১১ এপ্রিল নুসরাতের ময়নাতদন্ত করা হয়।ঢাকা মেডিকেল কলেজের ফরেনসিক বিভাগের বিভাগীয় প্রধান ও সহযোগী অধ্যাপক সোহেল মাহমুদ আজ মঙ্গলবার বলেছেন, আগুনে পুড়ে মারা যাওয়া নুসরাতের ময়নাতদন্তের প্রতিবেদন এ সপ্তাহেই দেওয়া হবে।৬ এপ্রিল সোনাগাজী ইসলামিয়া ফাজিল মাদ্রাসার প্রশাসনিক ভবনের ছাদে নুসরাতের শরীরে কেরোসিন ঢেলে আগুন ধরিয়ে দেয় দুর্বৃত্তরা। সংকটজনক অবস্থায় ওই দিনই তাঁকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। ১০ এপ্রিল রাত সাড়ে ৯টার দিকে নুসরাত মারা যান। তাঁর শরীরের ৮০ শতাংশ পুড়ে যায় বলে জানিয়েছিলেন চিকিৎসকেরা। পরদিন তাঁর ময়নাতদন্ত করা হয়।এর আগে নুসরাতকে শ্লীলতাহানির অভিযোগে গত ২৭ মার্চ সোনাগাজী মাদ্রাসার অধ্যক্ষ সিরাজ উদদৌলার বিরুদ্ধে মামলা হয়। মামলা তুলে নিতে রাজি না হওয়ায় নুসরাতকে প্রশাসনিক ভবনের (সাইক্লোন শেল্টার) ছাদে কৌশলে ডেকে নিয়ে তাঁর শরীরে আগুন লাগিয়ে দেওয়া হয়।পিবিআই বলছে, এ হত্যা মামলায় এখন পর্যন্ত ২০ জন গ্রেপ্তার হয়েছেন। তাঁদের মধ্যে ১৮ জনকে রিমান্ডে নেওয়া হয়েছে। আর ৮ জন ১৬৪ ধারায় জবানবন্দি দিয়েছেন। </body>
</article>
