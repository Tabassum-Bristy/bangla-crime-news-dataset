<article>
  <headline>নবাবগঞ্জে দুর্বৃত্তদের হামলায় নিহত ২</headline>
  <url>https://www.prothomalo.com/bangladesh/article/1595682/%E0%A6%A8%E0%A6%AC%E0%A6%BE%E0%A6%AC%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%A6%E0%A7%81%E0%A6%B0%E0%A7%8D%E0%A6%AC%E0%A7%83%E0%A6%A4%E0%A7%8D%E0%A6%A4%E0%A6%A6%E0%A7%87%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%A8%E0%A6%BF%E0%A6%B9%E0%A6%A4-%E0%A7%A8</url>
  <published_at>2019-05-24T17:17:00+06:00</published_at>
  <category>খুন</category>
  <body>ঢাকার নবাবগঞ্জ উপজেলার ঢাকা-বান্দুরা আঞ্চলিক মহাসড়কে দুর্বৃত্তদের হামলায় দুই ব্যক্তি নিহত হয়েছেন। গতকাল বৃহস্পতিবার রাত ১১টার দিকে উপজেলার বান্দুরা ও মাঝিরকান্দা এলাকার মধ্যস্থানে পারহাউজের সামনে এ ঘটনা ঘটে।নিহত দুজন হলেন শেখ কালাম (৫২) ও জাহিদ (৪৩)। তাঁদের দুজনের বাড়িই উপজেলার গালিমপুর ইউনিয়নের নোয়াদ্দা গ্রামে।জাহিদের বন্ধুরা জানান, গতকাল বৃহস্পতিবার রাত ৯টার দিকে জাহিদ মোটরসাইকেলে করে কালামকে নিয়ে দেওতলা এলাকায় খোকন মোল্লা নামের এক বন্ধুর বাড়িতে বেড়াতে যান। রাত ১১টার দিকে বাড়ি ফেরার পথে বান্দুরা ও মাঝিরকান্দা এলাকার মধ্যস্থলে পারহাউজের সামনের রাস্তায় কলাগাছ পড়ে থাকতে দেখেন তাঁরা। এ সময় জাহিদ মোটরসাইকেলের গতি কমিয়ে দেন। তাঁরা রাস্তায় তিন ব্যক্তিকে দেখতে পান। দুর্বৃত্তরা জাহিদের পেছনে থাকা কালামের গলায় ধারালো অস্ত্র দিয়ে কোপ দিলে কালাম পড়ে যান। জাহিদ মোটরসাইকেল নিয়ে এগিয়ে এলে দুর্বৃত্তরা তাঁকেও লাঠি দিয়ে আঘাত করে। এ সময় জাহিদের চিৎকার শুনে তাঁরা পালিয়ে যায়।জাহিদ তাঁর বন্ধু খোকনকে মুঠোফোনে বিষয়টি জানালে খোকন পুলিশকে খবর দেন। পুলিশের সহযোগিতায় জাহিদের বন্ধুরা ঘটনাস্থল থেকে আহত অবস্থায় কালামকে উদ্ধার করে উপজেলা স্বাস্থ্য কমপ্লেক্সে নিয়ে আসে। কর্তব্যরত চিকিৎসক জানান কালাম আগেই মারা গেছেন।এদিকে জাহিদ স্বাস্থ্য কমপ্লেক্সে এসে বন্ধুর মৃত্যুর সংবাদ পেয়ে বুকে ব্যথা অনুভব করেন। অবস্থার অবনতি হলে চিকিৎসকেরা তাঁকে ঢাকার হৃদরোগ ইনস্টিটিউটে পাঠান। হাসপাতালে নেওয়ার পথে জাহিদও মারা যান।নবাবগঞ্জ থানার ওসি মোস্তফা কামাল প্রথম আলোকে জানান, অপরাধীদের খুঁজে বের করার চেষ্টা চলছে। মরদেহ ময়নাতদন্তের জন্য মিটফোর্ড হাসপাতালের মর্গে পাঠানো হয়েছে।</body>
</article>
