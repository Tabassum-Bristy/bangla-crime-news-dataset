<article>
  <headline>টেকনাফে ‘মাদক ব্যবসায়ীদের সংঘর্ষ’, নিহত ১</headline>
  <url>https://www.prothomalo.com/bangladesh/article/1589799/%E0%A6%9F%E0%A7%87%E0%A6%95%E0%A6%A8%E0%A6%BE%E0%A6%AB%E0%A7%87-%E2%80%98%E0%A6%AE%E0%A6%BE%E0%A6%A6%E0%A6%95-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80%E0%A6%A6%E0%A7%87%E0%A6%B0-%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7%E2%80%99-%E0%A6%A8%E0%A6%BF%E0%A6%B9%E0%A6%A4-%E0%A7%A7</url>
  <published_at>2019-04-20T12:59:00+06:00</published_at>
  <category>খুন</category>
  <body>কক্সবাজারের টেকনাফে দুই দল মাদক ব্যবসায়ীর মধ্যে সংঘর্ষে সাহাব উদ্দিন (৪২) নামের এক ব্যক্তি নিহত হয়েছেন বলে জানিয়েছে পুলিশ। নিহত সাহাব উদ্দিন মাদক ব্যবসায়ী বলে জানিয়েছে টেকনাফ থানার পুলিশ। গতকাল শুক্রবার দিবাগত রাত দেড়টার দিকে উপজেলার হোয়াইক্যং ইউনিয়নের কানজরপাড়ার তারাবুনিয়াছড়ায় এ ঘটনা ঘটে।টেকনাফ মডেল থানার ভারপ্রাপ্ত কর্মকর্তা (ওসি) প্রদীপ কুমার দাস বলেন, গতকাল রাতে দুই দল মাদক ব্যবসায়ী আধিপত্য বিস্তারকে কেন্দ্র করে মুখোমুখি অবস্থান করছেন—এমন তথ্য পায় পুলিশ। থানা–পুলিশের একটি দল দ্রুত ঘটনাস্থলে গেলে তখনো গোলাগুলির ঘটনা চলছিল। এ সময় পুলিশ পরিস্থিতি নিয়ন্ত্রণে আনতে কয়েকটি গুলি চালায়। পুলিশের উপস্থিতি টের পেয়ে অস্ত্রধারীরা ঘটনাস্থল ত্যাগ করে পাহাড়ি অঞ্চলে লুকিয়ে পড়ে। পুলিশ ওই এলাকায় তল্লাশি চালিয়ে একজনকে গুলিবিদ্ধ অবস্থায় উদ্ধার করে। এ সময় দেশে তৈরি দুটি অস্ত্র (এলজি), সাতটি কার্তুজ, নয়টি গুলির খোসা ও ২ হাজার ৪০০ পিস ইয়াবা বড়ি উদ্ধারও করা হয়।ওসি প্রদীপ কুমার দাস বলেন, গুলিবিদ্ধ ব্যক্তিকে উপস্থিত লোকজন ও স্থানীয় দফাদার মো. নুরুল আমিন এবং চৌকিদাররা হোয়াইক্যং কানজরপাড়ার সাহাব উদ্দিন বলে শনাক্ত করেন। পরে সাহাব উদ্দিনকে দ্রুত টেকনাফ স্বাস্থ্য কমপ্লেক্সে নেওয়া হলে জরুরি বিভাগের চিকিৎসক তাঁকে মৃত ঘোষণা করেন।টেকনাফ উপজেলা স্বাস্থ্য কমপ্লেক্সের জরুরি বিভাগের চিকিৎসক জাকারিয়া মাহমুদ প্রথম আলোকে বলেন, হাসপাতালে আনার আগে গুলিবিদ্ধ ব্যক্তির মৃত্যু হয়েছে। নিহত ব্যক্তির বুক ও পেটে তিনটি গুলির চিহ্ন দেখা গেছে।ওসি প্রদীপ কুমার দাস বলেন, লাশটি ময়নাতদন্তের জন্য কক্সবাজার সদর হাসপাতালের মর্গে পাঠানো হয়েছে। এ ঘটনায় মামলার প্রস্তুতি চলছে।গত বছরের ৪ মে থেকে দেশব্যাপী আইনশৃঙ্খলা রক্ষাকারী বাহিনীর বিশেষ মাদকবিরোধী অভিযান শুরু হয়। এ নিয়ে র‌্যাব-পুলিশ-বিজিবির সঙ্গে বন্দুকযুদ্ধ ও এলাকায় মাদকের প্রভাব বিস্তারের ঘটনায় কক্সবাজার জেলায় ৮৩ জন নিহত হয়েছেন। এর মধ্যে ১৫ জন রোহিঙ্গাসহ টেকনাফে ৫৫ ও উখিয়ায় ২ জন নিহত হন।</body>
</article>
