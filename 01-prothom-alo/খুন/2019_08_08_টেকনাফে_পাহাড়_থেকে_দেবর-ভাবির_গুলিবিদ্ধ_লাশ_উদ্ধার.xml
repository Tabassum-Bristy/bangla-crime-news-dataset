<article>
  <headline>টেকনাফে পাহাড় থেকে দেবর-ভাবির গুলিবিদ্ধ লাশ উদ্ধার</headline>
  <url>https://www.prothomalo.com/bangladesh/article/1608601/%E0%A6%9F%E0%A7%87%E0%A6%95%E0%A6%A8%E0%A6%BE%E0%A6%AB%E0%A7%87-%E0%A6%AA%E0%A6%BE%E0%A6%B9%E0%A6%BE%E0%A7%9C-%E0%A6%A5%E0%A7%87%E0%A6%95%E0%A7%87-%E0%A6%A6%E0%A7%87%E0%A6%AC%E0%A6%B0-%E0%A6%AD%E0%A6%BE%E0%A6%AC%E0%A6%BF%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-08T19:44:00+06:00</published_at>
  <category>খুন</category>
  <body>কক্সবাজারের টেকনাফ উপজেলায় পাহাড়ি এলাকা থেকে গুলিবিদ্ধ দুজনের লাশ উদ্ধার করেছে পুলিশ। উপজেলার বাহারছড়া ইউনিয়নের উত্তর শীলখালীর পাহাড় থেকে আজ বৃহস্পতিবার বেলা সাড়ে ১১টার দিকে লাশ দুটি উদ্ধার করা হয়েছে।নিহত দুজন হলেন টেকনাফ পৌরসভার পুরোনো পল্লানপাড়ার রুবি আক্তার (২৫) ও কবির আহমদ (৪২)। রুবি মিয়ানমারের নাগরিক আবদুল হাকিমের স্ত্রী। কবির হাকিমের ছোট ভাই। পুলিশ সূত্রে জানা গেছে, হাকিমের নামে ডাকাতিসহ বিভিন্ন অপরাধে ১৯টি মামলা আছে।পুলিশের দাবি, নিহত দুজনের মধ্যে কবির আহমদের নামে টেকনাফ থানায় হত্যা, ইয়াবা, অস্ত্র, অপহরণসহ ছয়টি মামলা আছে। আবদুল হাকিম স্থানীয়ভাবে শীর্ষ ডাকাত হিসেবে পরিচিত। হয়তো ডাকাত দলের মধ্যে অন্তঃকোন্দলের কারণে এ হত্যাকাণ্ড ঘটেছে।টেকনাফ মডেল থানার ভারপ্রাপ্ত কর্মকর্তা (ওসি) প্রদীপ কুমার দাস বলেন, উত্তর শীলখালীর পাহাড়ি এলাকায় গুলিবিদ্ধ দুজনের লাশ পড়ে থাকতে দেখে স্থানীয় লোকজন পুলিশে খবর দেন। বেলা সাড়ে ১১টার দিকে পুলিশ লাশ দুটি উদ্ধার করে টেকনাফ উপজেলা স্বাস্থ্য কমপ্লেক্সে নিয়ে যায়।টেকনাফ উপজেলা স্বাস্থ্য কমপ্লেক্সের জরুরি বিভাগের চিকিৎসক শোভন দাস প্রথম আলোকে বলেন, হাসপাতালে আনার আগেই তাঁদের মৃত্যু হয়েছিল। দুজনের শরীরে তিনটি করে গুলির জখমের চিহ্ন আছে।ওসি প্রদীপ কুমার দাস বলেন, লাশ দুটি উদ্ধার করে হাসপাতালে নেওয়ার পর স্থানীয় লোকজন তাঁদের পরিচয় শনাক্ত করেছেন। ময়নাতদন্তের জন্য বেলা তিনটার দিকে লাশ দুটি কক্সবাজার সদর হাসপাতালের মর্গে পাঠানো হয়েছে। হত্যাকাণ্ডের বিষয়টি খতিয়ে দেখছে পুলিশ।</body>
</article>
