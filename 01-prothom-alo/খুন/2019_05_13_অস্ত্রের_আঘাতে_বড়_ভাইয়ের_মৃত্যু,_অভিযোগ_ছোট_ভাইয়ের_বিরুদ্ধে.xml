<article>
  <headline>অস্ত্রের আঘাতে বড় ভাইয়ের মৃত্যু, অভিযোগ ছোট ভাইয়ের বিরুদ্ধে</headline>
  <url>https://www.prothomalo.com/bangladesh/article/1593777/%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%87%E0%A6%B0-%E0%A6%86%E0%A6%98%E0%A6%BE%E0%A6%A4%E0%A7%87-%E0%A6%AC%E0%A7%9C-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%9B%E0%A7%8B%E0%A6%9F-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0</url>
  <published_at>2019-05-13T23:34:00+06:00</published_at>
  <category>খুন</category>
  <body>নোয়াখালীর সুবর্ণচর উপজেলায় ছোট ভাইয়ের ধারালো অস্ত্রের আঘাতে বড় ভাইয়ের মৃত্যুর অভিযোগ উঠেছে। বাড়ির ওপর দিয়ে বৈদ্যুতিক তার যাওয়ার ঘটনা নিয়ে কথা-কাটাকাটির একপর্যায়ে সোমবার সন্ধ্যায় এই ঘটনা ঘটে।নিহত ব্যক্তির নাম মো. অজি উল্যাহ (৩৮)। এ ঘটনায় ঘটনাস্থলে থাকা আরেক ভাই রফিক উল্যাহও (৪২) আহত হয়েছেন। তাঁকে নোয়াখালী জেনারেল হাসপাতালে ভর্তি করা হয়েছে। ঘটনার পর থেকেই অভিযুক্ত ছোট ভাই মো. সুমন (২৬) পলাতক।নিহত অজি উল্যাহর ভাতিজা ইব্রাহিম খলিল প্রথম আলোকে বলেন, ছোট ভাই সুমনের বাড়ির ওপর দিয়ে বড় ভাই অজি উল্যাহর ঘরের বৈদ্যুতিক লাইনের তার নেওয়া নিয়ে সোমবার দুপুরে দুজনের মধ্যে ঝগড়া হয়। সন্ধ্যা সাড়ে সাতটার দিকে দুই ভাইয়ের মধ্যে আরেক দফা কথা-কাটাকাটি হয়। এ সময় আরেক ভাই রফিক উল্যাহ ও ঘটনাস্থলে ছিলেন। একপর্যায়ে সুমন হাতে থাকা ধারালো অস্ত্র দিয়ে অজি উল্যাহর পেটে আঘাত করেন। রফিক উল্যাহ বাধা দিতে গেলে তাঁর কপালেও আঘাত করা হয়। পরে পরিবারের সদস্য ও আশপাশের লোকজন দুজনকে নোয়াখালী জেনারেল হাসপাতালে নিলে কর্তব্যরত চিকিৎসক অজি উল্যাহকে মৃত ঘোষণা করেন।জানতে চাইলে ঘটনার সত্যতা নিশ্চিত করে সুবর্ণচরের চরজব্বর থানার ভারপ্রাপ্ত কর্মকর্তা (ওসি) মোহাম্মদ সাহেদ উদ্দিন প্রথম আলোকে বলেন, ঘটনার পর অভিযুক্ত ছোট ভাই সুমন আত্মগোপন করেছেন। তাঁকে গ্রেপ্তারের চেষ্টা চলছে। তবে ঘটনার বিষয়ে নিহত ব্যক্তির পরিবার এখনো থানায় কোনো অভিযোগ করেনি।</body>
</article>
