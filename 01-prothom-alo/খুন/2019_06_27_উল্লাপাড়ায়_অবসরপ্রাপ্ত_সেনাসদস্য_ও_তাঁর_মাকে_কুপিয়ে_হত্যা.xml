<article>
  <headline>উল্লাপাড়ায় অবসরপ্রাপ্ত সেনাসদস্য ও তাঁর মাকে কুপিয়ে হত্যা</headline>
  <url>https://www.prothomalo.com/bangladesh/article/1601381/%E0%A6%89%E0%A6%B2%E0%A7%8D%E0%A6%B2%E0%A6%BE%E0%A6%AA%E0%A6%BE%E0%A7%9C%E0%A6%BE%E0%A7%9F-%E0%A6%85%E0%A6%AC%E0%A6%B8%E0%A6%B0%E0%A6%AA%E0%A7%8D%E0%A6%B0%E0%A6%BE%E0%A6%AA%E0%A7%8D%E0%A6%A4-%E0%A6%B8%E0%A7%87%E0%A6%A8%E0%A6%BE%E0%A6%B8%E0%A6%A6%E0%A6%B8%E0%A7%8D%E0%A6%AF-%E0%A6%93-%E0%A6%A4%E0%A6%BE%E0%A6%81%E0%A6%B0-%E0%A6%AE%E0%A6%BE%E0%A6%95%E0%A7%87</url>
  <published_at>2019-06-27T13:46:00+06:00</published_at>
  <category>খুন</category>
  <body>সিরাজগঞ্জের উল্লাপাড়া উপজেলায় অবসরপ্রাপ্ত সেনাসদস্য ও তাঁর মাকে কুপিয়ে হত্যা করেছে দুর্বৃত্তরা। গতকাল বুধবার রাতে উপজেলার দুর্গানগর ইউনিয়নের মহেশপুর গ্রামে এ ঘটনা ঘটেছে। উল্লাপাড়া মডেল থানার ভারপ্রাপ্ত কর্মকর্তা (ওসি) দেওয়ান কউশিক আহমেদ এ খবরের সত্যতা নিশ্চিত করেছেন।নিহত ব্যক্তিরা হলেন মহেশপুর গ্রামের অবসরপ্রাপ্ত সেনাসদস্য ও তালগাছি বাজারের রড-সিমেন্ট ব্যবসায়ী আলতাফ হোসেন ওরফে মুকুল (৬০) ও তাঁর মা রিজিয়া খাতুন (৯৫)।স্থানীয় লোকজন জানান, দুই মেয়ে, এক ছেলে, স্ত্রী ও বৃদ্ধা মাকে নিয়ে আলতাফ হোসেন মুকুলের সংসার। দুই মেয়ের বিয়ে হয়ে গেছে। ছেলে ঢাকায় লেখাপড়া করেন। দুই দিন আগে ছেলের কাছে বেড়াতে যান তাঁর স্ত্রী। মহেশপুর গ্রামের বাড়িতে কেবল মুকুল হোসেন ও তাঁর মা অবস্থান করছিলেন। গতকাল রাতে দুর্বৃত্তরা তাদের ঘরে ঢুকে কুপিয়ে হত্যার পর পালিয়ে যায়।আজ বৃহস্পতিবার সকালে স্থানীয় লোকজন মুকুলের বাড়িতে গিয়ে তাঁদের লাশ দেখে থানায় খবর দেন। পরে পুলিশ গিয়ে মা ও ছেলের লাশ উদ্ধার করে। স্থানীয় লোকজন বিষয়টিকে পরিকল্পিত হত্যাকাণ্ড হিসেবে দাবি করেছেন।ওসি কউশিক আহমেদ বলেন, হত্যার কথা জানার পরে তিনি ঘটনাস্থলে যান। এ ছাড়া উল্লাপাড়া সার্কেলের সহকারী পুলিশ সুপার গোলাম রহমান ঘটনাস্থলে যান। কে বা কারা, কী কারণে এই হত্যাকাণ্ড ঘটিয়েছে, সে বিষয়ে এখনো বিস্তারিত জানা যায়নি। পুলিশ বিষয়টি তদন্ত করছে বলে জানান তিনি।</body>
</article>
