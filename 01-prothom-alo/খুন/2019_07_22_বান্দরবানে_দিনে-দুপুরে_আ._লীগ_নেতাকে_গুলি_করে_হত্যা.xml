<article>
  <headline>বান্দরবানে দিনে-দুপুরে আ. লীগ নেতাকে গুলি করে হত্যা</headline>
  <url>https://www.prothomalo.com/bangladesh/article/1605533/%E0%A6%AC%E0%A6%BE%E0%A6%A8%E0%A7%8D%E0%A6%A6%E0%A6%B0%E0%A6%AC%E0%A6%BE%E0%A6%A8%E0%A7%87-%E0%A6%A6%E0%A6%BF%E0%A6%A8%E0%A7%87-%E0%A6%A6%E0%A7%81%E0%A6%AA%E0%A7%81%E0%A6%B0%E0%A7%87-%E0%A6%86.-%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A7%87</url>
  <published_at>2019-07-22T15:35:00+06:00</published_at>
  <category>খুন</category>
  <body>বান্দরবানের রোয়াংছড়িতে আজ সোমবার দুপুরে এক আওয়ামী লীগ নেতাকে গুলি করে হত্যা করা হয়েছে। তাঁর নাম মংমংথোয়াই মারমা। তিনি রোয়াংছড়ি উপজেলার তারাচা ইউনিয়ন আওয়ামী লীগের সভাপতি।এলাকার লোকজনের ভাষ্য, মংমংথোয়াই দুপুর সাড়ে ১২টার দিকে রোয়াংছড়ি উপজেলা সদর থেকে বান্দরবানের দিকে যাচ্ছিলেন। পথে শামুকঝিরি এলাকায় কে বা কারা তাঁকে গুলি করে। এ সময় তিনি একাই ছিলেন। এ জন্য কেউ বলতে পারছেন না কে বা কারা তাঁকে গুলি করেছে।তারছা ইউনিয়ন পরিষদের (ইউপি) সদস্য প্রুথুই মারমা বলেন, রোয়াংছড়ি থেকে বান্দরবানে নিয়মিত চলাচলকারী একটি বাসের যাত্রীরা শামুকঝিরি এলাকা অতিক্রম করার সময় মংমংথোয়াইকে রাস্তায় পড়ে থাকতে দেখেন। তখন তিনি জীবিত ছিলেন। কিন্তু কথা বলতে পারেননি। সেখান থেকে বাসের লোকজন তাৎক্ষণিক তাঁকে হাসপাতালের দিকে নিয়ে যান। কিন্তু পথেই তাঁর মৃত্যু হয়।রোয়াংছড়ি উপজেলা চেয়ারম্যান চোহাই মং মারমা বলেছেন, মংমংথোয়াই তারাছা ইউনিয়ন আওয়ামী লীগের সভাপতি। তিনি একাই বান্দরবানে যাচ্ছিলেন। তাঁর হত্যাকারী সম্পর্কে ধারণা করা যাচ্ছে না।রোয়াংছড়ি থানার ভারপ্রাপ্ত কর্মকর্তা (ওসি) শরীফুল ইসলাম বলেছেন, ঘটনাস্থলে একটি গুলির খোসা পাওয়া গেছে। তবে হত্যাকারী কারা, তা এখনো জানা যায়নি। তদন্তে বিস্তারিত জানা যাবে।</body>
</article>
