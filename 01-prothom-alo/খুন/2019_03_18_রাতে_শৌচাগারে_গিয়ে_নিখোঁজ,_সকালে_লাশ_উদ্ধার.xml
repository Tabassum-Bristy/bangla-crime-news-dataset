<article>
  <headline>রাতে শৌচাগারে গিয়ে নিখোঁজ, সকালে লাশ উদ্ধার</headline>
  <url>https://www.prothomalo.com/bangladesh/article/1584048/%E0%A6%B0%E0%A6%BE%E0%A6%A4%E0%A7%87-%E0%A6%B6%E0%A7%8C%E0%A6%9A%E0%A6%BE%E0%A6%97%E0%A6%BE%E0%A6%B0%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C-%E0%A6%B8%E0%A6%95%E0%A6%BE%E0%A6%B2%E0%A7%87-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-03-18T13:37:00+06:00</published_at>
  <category>খুন</category>
  <body>বাগেরহাট সদর উপজেলায় নারজিনা বেগম (৩৮) নামের এক গৃহবধূ খুন হয়েছেন। উপজেলার কাড়াপাড়া ইউনিয়নে এই ঘটনা ঘটে।নারজিনা কাড়াপাড়া ইউনিয়নের পূর্ব কাড়াপাড়া গ্রামের মোহম্মদ আলী শেখের স্ত্রী। আজ সোমবার সকালে পার্শ্ববর্তী ফুলতলা গ্রামের আশিকুর রহমানের মাছের ঘের থেকে নারজিনার লাশ উদ্ধার করে পুলিশ।নারজিনার শরীরে ধারালো অস্ত্রের আঘাতের চিহ্ন রয়েছে। কে বা কারা কী কারণে তাঁকে হত্যা করেছে, সে সম্পর্কে কিছু জানাতে পারেনি পরিবার ও পুলিশ।পরিবার ও পুলিশ সূত্র জানায়, গতকাল রোববার রাতে নারজিনা ঘরের বাইরে শৌচাগারে যান। তারপর থেকে তিনি নিখোঁজ ছিলেন। আজ সকাল তাঁর লাশ পাওয়া যায়।নারজিনার লাশ উদ্ধার করে ময়নাতদন্তের জন্য বাগেরহাট সদর হাসপাতালের মর্গে পাঠিয়েছে পুলিশ।পরিবারের বরাত দিয়ে বাগেরহাট মডেল থানার ভারপ্রাপ্ত কর্মকর্তা (ওসি) মো. মাহাতাব উদ্দিন বলেন, গতকাল রাতে নারজিনা ঘরের বাইরে শৌচাগারে যাওয়ার পর থেকে নিখোঁজ ছিলেন। আজ সকাল ১০টার দিকে স্বামী মোহম্মদ আলীর বাড়ির ৩০০ থেকে ৪০০ গজ দূরে আশিকুর রহমানের মাছের ঘেরে একটি লাশ দেখতে পান স্থানীয় লোকজন। তাঁরা পুলিশকে খবর দেন। পুলিশ ঘটনাস্থলে গিয়ে লাশটি উদ্ধার করে। পরে মোহম্মদ আলী তাঁর স্ত্রীর লাশ শনাক্ত করেন।ওসি মাহাতাব উদ্দিন বলেন, হত্যার কারণ উদ্‌ঘাটনে পুলিশ তদন্ত শুরু করেছে।</body>
</article>
