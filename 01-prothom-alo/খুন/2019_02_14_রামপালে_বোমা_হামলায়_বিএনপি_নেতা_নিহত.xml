<article>
  <headline>রামপালে বোমা হামলায় বিএনপি নেতা নিহত</headline>
  <url>https://www.prothomalo.com/bangladesh/article/1579055/%E0%A6%B0%E0%A6%BE%E0%A6%AE%E0%A6%AA%E0%A6%BE%E0%A6%B2%E0%A7%87-%E0%A6%AC%E0%A7%8B%E0%A6%AE%E0%A6%BE-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%A8%E0%A7%87%E0%A6%A4%E0%A6%BE-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-02-14T23:05:00+06:00</published_at>
  <category>খুন</category>
  <body>বাগেরহাটের রামপাল উপজেলায় বোমা হামলায় স্থানীয় বিএনপি নেতা খাজা মঈনুদ্দিন আখতার (৫২) নিহত হয়েছেন। বৃহস্পতিবার সন্ধ্যা সাড়ে সাতটার দিকে উপজেলার ভরসাপুর বাজার এলাকায় এ ঘটনা ঘটে। তবে কে বা কারা এ হামলা চালিয়েছে, তা প্রাথমিকভাবে জানা যায়নি।খাজা মঈনুদ্দিন আখতার রামপাল উপজেলা বিএনপির সাংগঠনিক সম্পাদক ও উজলকুড় ইউনিয়ন পরিষদের সাবেক চেয়ারম্যান ছিলেন। তাঁর বাড়ি রামপালের বামুনডহর গ্রামে। এ ঘটনায় ওই এলাকায় আতঙ্ক ছড়িয়ে পড়ে। বাগেরহাটের পুলিশ সুপার পংকজ চন্দ্র রায় ঘটনাস্থল পরিদর্শন করেন। পরিস্থিতি স্বাভাবিক করতে অতিরিক্ত পুলিশ মোতায়েন করা হয়েছে।পুলিশ সুপার পংকজ চন্দ্র রায় প্রথম আলোকে বলেন, সন্ধ্যায় খাজা মঈনুদ্দিন আখতার ভরসাপুর বাজারের ভেতরের রাস্তায় দাঁড়িয়ে নজু শেখ নামে এক ব্যক্তির সঙ্গে কথা বলছিলেন। এ সময় একদল অজ্ঞাত সন্ত্রাসী পেছন থেকে তাঁর ওপর বোমা নিক্ষেপ করে পালিয়ে যায়। সন্ত্রাসীদের ছোড়া বোমাটি বিকট শব্দে বিস্ফোরিত হয় এবং চারদিক ধোঁয়ায় আচ্ছন্ন হয়ে পড়ে। পরে স্থানীয় লোকজন রক্তাক্ত অবস্থায় বিএনপি নেতা খাজা মঈনুদ্দিন আখতারকে উদ্ধার করে খুলনা মেডিকেল কলেজ হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন। এ ঘটনার পর সেখানে পুলিশ মোতায়েন করা হয়েছে। তবে কারা কী কারণে তাঁর ওপর বোমা হামলা চালিয়েছে, তা অনুসন্ধান করতে পুলিশ কাজ শুরু করেছে। তবে এখনো কাউকে গ্রেপ্তার করা যায়নি।রাত সাড়ে আটটার দিকে খুলনা মেডিকেল কলেজ হাসপাতালের জরুরি বিভাগের চিকিৎসক রিপন রায় বলেন, ‘বোমা হামলায় আহত খাজা মঈনুদ্দিন আখতারকে মৃত অবস্থায় এখানে নিয়ে আসা হয়। অতিরিক্ত রক্তক্ষরণে আসার পথেই তাঁর মৃত্যু হয়েছে বলে ধারণা করছি।’রামপাল উপজেলা বিএনপির সভাপতি হাফিজুর রহমান তুহিন প্রথম আলোকে বলেন, খাজা মঈনুদ্দিন আখতার উপজেলা বিএনপির সাংগঠনিক সম্পাদকের দায়িত্বে ছিলেন। তাঁর ওপর যারা বোমা হামলা চালিয়েছে, তাদের খুঁজে বের করতে প্রশাসনের কাছে দাবি জানানো হয়।</body>
</article>
