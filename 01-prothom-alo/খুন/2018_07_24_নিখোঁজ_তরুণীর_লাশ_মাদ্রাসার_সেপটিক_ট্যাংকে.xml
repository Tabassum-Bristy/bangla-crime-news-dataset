<article>
  <headline>নিখোঁজ তরুণীর লাশ মাদ্রাসার সেপটিক ট্যাংকে</headline>
  <url>https://www.prothomalo.com/bangladesh/article/1538931/%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C-%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%B0-%E0%A6%B2%E0%A6%BE%E0%A6%B6-%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE%E0%A6%B0-%E0%A6%B8%E0%A7%87%E0%A6%AB%E0%A6%9F%E0%A6%BF%E0%A6%95-%E0%A6%9F%E0%A7%8D%E0%A6%AF%E0%A6%BE%E0%A6%82%E0%A6%95%E0%A7%87</url>
  <published_at>2018-07-24T13:12:00+06:00</published_at>
  <category>খুন</category>
  <body>পিরোজপুর সদর উপজেলায় নিখোঁজের তিন দিন পর সেফটিক ট্যাংক থেকে এক তরুণীর লাশ উদ্ধার করেছে পুলিশ।নিহত তরুণীর নাম আয়েশা আক্তার (২৪)। বাড়ি পিরোজপুর সদর উপজেলার পোরগোলা গ্রামে। বাবার নাম শাহজাহান শেখ।গত শুক্রবার রাতে আয়েশা বাড়ি থেকে বের হয়ে নিখোঁজ হন। গতকাল সোমবার রাতে স্থানীয় একটি মাদ্রাসার সেফটিক ট্যাংক থেকে তাঁর অর্ধগলিত লাশ উদ্ধার করে পুলিশ।পুলিশ, প্রতিবেশী ও পারিবারিক সূত্রে জানা যায়, আয়েশার বাবা নেই। তাঁর মা ও ভাই ঢাকায় থাকেন। আয়েশা বাড়িতে একা থাকতেন। শুক্রবার রাতে তিনি প্রতিবেশী মজিবর রহমানের বাড়িতে টেলিভিশন দেখতে যান। রাত আটটার দিকে ফোন পেয়ে মজিবরের বাড়ি থেকে বের হন। রাতে নিজেদের বাড়িতে না ফেরায় প্রতিবেশীরা আয়েশাকে খোঁজাখুঁজি করেন। স্থানীয় ভোড়া দাখিল মাদ্রাসার সেফটিক ট্যাংকের পাশ দিয়ে যাওয়ার সময় স্থানীয় লোকজন পচা গন্ধ পান। তাঁরা পুলিশে খবর দেন। খবর পেয়ে পুলিশ গতকাল রাতে ঘটনাস্থলে আসে। তারা সেফটিক ট্যাংক থেকে একটি অর্ধগলিত লাশ উদ্ধার করে। পরে লাশটি আয়েশার বলে শনাক্ত হয়।আয়েশার মা ফিরোজা বেগম বলেন, ‘আমি ঢাকায় থাকি। আয়েশা একা বাড়িতে থাকত। শুনেছি, এক মাস আগে সে এক ছেলেকে বিয়ে করেছে।’পিরোজপুর সদর থানার পরিদর্শক (তদন্ত) হাচনাইন পারভেজ বলেন, ময়নাতদন্তের জন্য আজ সকালে আয়েশার লাশ পিরোজপুর সদর হাসপাতালের মর্গে পাঠানো হয়েছে। এ ঘটনায় হত্যা মামলা করার প্রক্রিয়া চলছে।</body>
</article>
