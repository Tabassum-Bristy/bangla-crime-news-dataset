<article>
  <headline>লোহাগড়ায় আধিপত্য বিস্তারকে কেন্দ্র করে নিহত ১</headline>
  <url>https://www.prothomalo.com/bangladesh/article/1591177/%E0%A6%B2%E0%A7%8B%E0%A6%B9%E0%A6%BE%E0%A6%97%E0%A7%9C%E0%A6%BE%E0%A7%9F-%E0%A6%86%E0%A6%A7%E0%A6%BF%E0%A6%AA%E0%A6%A4%E0%A7%8D%E0%A6%AF-%E0%A6%AC%E0%A6%BF%E0%A6%B8%E0%A7%8D%E0%A6%A4%E0%A6%BE%E0%A6%B0%E0%A6%95%E0%A7%87-%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%95%E0%A6%B0%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A7</url>
  <published_at>2019-04-28T17:52:00+06:00</published_at>
  <category>খুন</category>
  <body>আধিপত্য বিস্তারকে কেন্দ্র করে নড়াইলের লোহাগড়া উপজেলার দিঘলিয়া ইউনিয়নের সাবেক ও বর্তমান ইউনিয়ন পরিষদ (ইউপি) সদস্যের সমর্থকদের মধ্যে সংঘর্ষে লিকু শেখ (৪৫) নামে একজন মারা গেছেন। আজ রোববার সকালে এ ঘটনায় উভয় পক্ষের অন্তত ২৫ জন আহত হয়েছেন বলে জানিয়েছেন লোহাগড়া থানার ভারপ্রাপ্ত কর্মকর্তা (ওসি)।এলাকাবাসীর সূত্রে জানা যায়, এলাকায় আধিপত্য বিস্তার নিয়ে লোহাগড়া উপজেলার দিঘলিয়া ইউনিয়নের সারোল গ্রামের সাবেক ইউপি সদস্য খোকন শেখের সঙ্গে বর্তমান ইউপি সদস্য আলমগীর হোসেনের বিরোধ চলছে দীর্ঘদিন ধরে। এ ঘটনার জের ধরে আজ সকালে উভয় পক্ষের সমর্থকদের মধ্যে সংঘর্ষ হয়। সংঘর্ষে দেশীয় অস্ত্র ব্যবহার করে উভয় পক্ষ। আহতদের মধ্যে ১২ জনকে খুলনা মেডিকেল কলেজ হাসপাতাল এবং অন্যদের লোহাগড়া উপজেলা স্বাস্থ্য কমপ্লেক্সে ভর্তি করা হয়েছে।খুলনায় নেওয়ার পথে লিকু শেখ মারা যান। তিনি সারোল গ্রামের মরফুদ শেখের ছেলে এবং সাবেক ইউপি সদস্য খোকন শেখের সমর্থক।নড়াইল জেলা পরিষদ সদস্য সাইফুর রহমান একজন নিহত হওয়ার খবরের সত্যতা নিশ্চিত করেন। তিনি বলেন, সারোল গ্রামে একটি সংঘর্ষ হতে পারে তা আঁচ করা যাচ্ছিল। লোহাগড়া থানার ওসিকে বিষয়টি আগে থেকেই জানানো হয়। কিন্তু পুলিশ এতে কোনো গুরুত্ব দেয়নি। এলাকায় আগে থেকে পুলিশ মোতায়েন করা হলে এমন পরিস্থিতি হতো না।লোহাগড়া থানার ওসি প্রবীর কুমার বিশ্বাস প্রথম আলোকে বলেন, ‘শুনেছি খুলনায় নেওয়ার পথে একজন মারা গেছে। এলাকায় পুলিশ মোতায়েন করা হয়েছে, এখন পরিস্থিতি শান্ত।’</body>
</article>
