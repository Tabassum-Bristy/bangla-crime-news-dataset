<article>
  <headline>মুন্সিগঞ্জে যুবক হত্যার দায়ে ৭ জনের যাবজ্জীবন</headline>
  <url>https://www.prothomalo.com/bangladesh/article/1590281/%E0%A6%AE%E0%A7%81%E0%A6%A8%E0%A7%8D%E0%A6%B8%E0%A6%BF%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A7%AD-%E0%A6%9C%E0%A6%A8%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-04-23T15:43:00+06:00</published_at>
  <category>খুন</category>
  <body>মুন্সিগঞ্জে শাহীন নামের এক যুবককে হত্যার দায়ে সাতজনের যাবজ্জীবন কারাদণ্ডাদেশ দিয়েছেন আদালত। খালাস পেয়েছেন ১৬ জন আসামি। আজ মঙ্গলবার ঢাকার দ্রুত বিচার ট্রাইব্যুনাল-৩–এর বিচারক মো. মনির কামাল এই রায় দেন।দণ্ডিত ব্যক্তিরা হলেন সোহেল চৌকিদার, এমারত চৌধুরী, আওলাদ চৌকিদার, বাঁধন, রনি কাজী, রাজা খাঁ ও মাসুদ তালুকদার। এঁদের মধ্যে রাজা খাঁ ছাড়া অন্যরা পলাতক। রায়ে খুশি নয় মামলার বাদীপক্ষ।বাদী কানন বেগম আজ প্রথম আলোকে বলেন, বিনা কারণে তাঁর ভাইপো শাহীনকে আসামিরা গুলি করে হত্যা করেন। এই রায়ের বিরুদ্ধে উচ্চ আদালতে আবেদন করবেন।মামলার সংক্ষিপ্ত বিবরণে জানানো হয়, ২০১৪ সালের ৬ মার্চ মুন্সিগঞ্জের শ্রীনগর থানার আলামিন বাজারে খুন হন শাহীন। তিনি স্থানীয় যুবলীগের নেতা ছিলেন। সেদিন ঢাকা থেকে আরাম পরিবহনে করে শ্রীনগরের আসছিলেন। তখন আসামিরা পিস্তল, রামদা ও লাঠিসোঁটা নিয়ে বাসটি ঘিরে ফেলেন। বাসে উঠে আসামিরা শাহীনকে পিস্তল দিয়ে গুলি করে হত্যা করে পালিয়ে যান। এ ঘটনায় শাহীনের ফুফু কানন বেগম বাদী হয়ে ২৩ জনের বিরুদ্ধে শ্রীনগর থানায় হত্যা মামলা করেন।মামলার এজাহারে বলা হয়, আসামি সোহেল পিস্তল দিয়ে শাহীনের বুকে গুলি করেন। রাজাও শাহীনের বুকের ডান পাশে গুলি করেন। রাসেলও গুলি করেন। এ ছাড়া আসামি ভুট্টু, রনি ও আওলাদ রামদা দিয়ে রনিকে কুপিয়ে জখম করেন। শ্রীনগর থানার পুলিশ তদন্ত শেষে ২০১৫ সালের ২৬ জুন ২২ জনের বিরুদ্ধে আদালতে অভিযোগপত্র দেয়।আদালত ওই অভিযোগপত্র আমলে নিয়ে ২০১৮ সালের ৭ মার্চ আসামিদের বিরুদ্ধে অভিযোগ গঠন করেন। রাষ্ট্রপক্ষ থেকে ১৫ জন সাক্ষীকে আদালতে হাজির করা হয়। খালাস পাওয়া ১৬ আসামি হলেন রনি সিকদার, জসীম ওরফে চোরা জসীম, মুক্তার হাওলাদার, রাসেল হাওলাদার, মিঠু হাওলাদার, আমজাদ হোসেন, জুয়েল মোল্লা, সেতু মোল্লা, জহুরুল কাজী, শাহীন চৌকিদার, রুবেল মৃধা, সাব্বির শেখ, শাকিল শেখ, ভুট্টু চৌকিদার, বাবু খাঁ ও রিমন খাঁ।</body>
</article>
