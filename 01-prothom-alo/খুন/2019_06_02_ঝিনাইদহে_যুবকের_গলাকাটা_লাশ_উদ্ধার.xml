<article>
  <headline>ঝিনাইদহে যুবকের গলাকাটা লাশ উদ্ধার</headline>
  <url>https://www.prothomalo.com/bangladesh/article/1597372/%E0%A6%9D%E0%A6%BF%E0%A6%A8%E0%A6%BE%E0%A6%87%E0%A6%A6%E0%A6%B9%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%97%E0%A6%B2%E0%A6%BE%E0%A6%95%E0%A6%BE%E0%A6%9F%E0%A6%BE-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-06-02T13:59:00+06:00</published_at>
  <category>খুন</category>
  <body>ঝিনাইদহের শৈলকুপা উপজেলার মৌকুড়ি গ্রামের মাঠ থেকে আজ রোববার সকালে অজ্ঞাত যুবকের গলাকাটা লাশ উদ্ধার করেছে পুলিশ। লাশটির গলা, হাতের কবজি ও আঙুল কেটে ক্ষতবিক্ষত করা হয়েছে বলে জানায় পুলিশ।আজ সকালে মৌকুড়ি গ্রামের মাঠে পীরতলা এলাকায় খালের ধারে একটি লাশ পড়ে থাকতে দেখে পুলিশকে খবর দেন এলাকাবাসী। পুলিশ সকাল ১০টার দিকে লাশটি উদ্ধার করে ময়নাতদন্তের জন্য ঝিনাইদহ সদর হাসপাতালের মর্গে পাঠায়।তবে এখন পর্যন্ত নিহত ব্যক্তির পরিচয় মেলেনি। নিহত ব্যক্তির পরনে লুঙ্গি ও গেঞ্জি রয়েছে। লাশটি ক্ষতবিক্ষত হওয়ায় পরিচয় শনাক্ত করা যাচ্ছে না।শৈলকুপা থানার ভারপ্রাপ্ত কর্মকর্তা (ওসি) কাজী আইয়ুবুর রহমানের ভাষ্য, গতকাল শনিবার রাতের কোনো এক সময় সন্ত্রাসীরা অজ্ঞাত ওই যুবককে ধরে এনে গলা, হাতের কবজি ও আঙুল কেটে নৃশংসভাবে হত্যা করেছে। তিনি বলেন, মৃত ব্যক্তির পরিচয় ও হত্যাকাণ্ডের রহস্য উদ্‌ঘাটনের চেষ্টা চালাচ্ছে পুলিশ।</body>
</article>
