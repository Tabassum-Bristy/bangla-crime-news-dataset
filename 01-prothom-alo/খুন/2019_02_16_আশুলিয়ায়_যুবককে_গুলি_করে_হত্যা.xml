<article>
  <headline>আশুলিয়ায় যুবককে গুলি করে হত্যা</headline>
  <url>https://www.prothomalo.com/bangladesh/article/1579285/%E0%A6%86%E0%A6%B6%E0%A7%81%E0%A6%B2%E0%A6%BF%E0%A7%9F%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-02-16T15:13:00+06:00</published_at>
  <category>খুন</category>
  <body>সাভারের আশুলিয়ায় রাসেল খান (২৭) নামের এক যুবককে গুলি করে হত্যা করেছে দুর্বৃত্তরা। গতকাল শুক্রবার দিবাগত রাত ১২টার দিকে দুজন যুবক তাঁকে গুলি করে পালিয়ে যান। আজ সকাল নয়টার দিকে সাভারের এনাম মেডিকেল কলেজ হাসপাতালে তাঁর মৃত্যু হয়। আশুলিয়া থানার পরিদর্শক (তদন্ত) জাভেদ মাসুদ ঘটনার সত্যতা নিশ্চিত করেন।নিহত রাসেলের মামাতো ভাই আল আমীন বলেন, রাসেলের বাড়ি মাদারীপুরের শিবচরে। তিনি জামগড়ার জিয়াপাড়ায় থাকতেন এবং আশুলিয়ার একটি পোশাক কারখানায় চাকরি করতেন। রাসেল গতকাল রাতে কয়েকজনের সঙ্গে স্থানীয় মসজিদে বসে ছিলেন। এ সময় পাশ দিয়ে দুজন লোক যাচ্ছিলেন। তাঁদের সঙ্গে কথা বলার সময় তাঁকে গুলি করা হয়। আহত রাসেলকে আশুলিয়ার নারী ও শিশু স্বাস্থ্য কেন্দ্র হাসপাতালে ভর্তি করা হয়। পরে তাঁকে সাভারের এনাম মেডিকেল কলেজ হাসপাতালে স্থানান্তর করা হয়।আশুলিয়া থানার পরিদর্শক জাভেদ মাসুদ বলেন, রাত ১২টার দিকে রাসেলকে দুজন গুলি করেছেন বলে জেনেছেন। এ ঘটনায় কাউকে আটক করা যায়নি। ময়নাতদন্তের জন্য লাশ সোহরাওয়ার্দী হাসপাতালের মর্গে পাঠানো হচ্ছে। এ ঘটনায় মামলার প্রস্তুতি চলছে।</body>
</article>
