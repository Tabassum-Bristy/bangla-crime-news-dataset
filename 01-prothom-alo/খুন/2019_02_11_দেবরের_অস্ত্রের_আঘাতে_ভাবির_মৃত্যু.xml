<article>
  <headline>দেবরের অস্ত্রের আঘাতে ভাবির মৃত্যু</headline>
  <url>https://www.prothomalo.com/bangladesh/article/1578546/%E0%A6%A6%E0%A7%87%E0%A6%AC%E0%A6%B0%E0%A7%87%E0%A6%B0-%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%87%E0%A6%B0-%E0%A6%86%E0%A6%98%E0%A6%BE%E0%A6%A4%E0%A7%87-%E0%A6%AD%E0%A6%BE%E0%A6%AC%E0%A6%BF%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81</url>
  <published_at>2019-02-11T20:23:00+06:00</published_at>
  <category>খুন</category>
  <body>রাজধানীর দক্ষিণখানে টিআইসি কলোনি এলাকায় শফিকুল ইসলাম (৩৮) নামের এক ব্যক্তির ধারালো অস্ত্রের আঘাতের শারমীন আক্তার (৩৫) নামে এক গৃহবধূর মৃত্যু হয়েছে। শারমীন আক্তার সম্পর্কে শফিকুল ইসলামের বড় ভাই বিপ্লবের স্ত্রী। এ ঘটনায় শফিকুলের মা হামিদা বেগম (৬০) মারাত্মক আহত হয়েছেন। তাঁকে টঙ্গী হাসপাতালে ভর্তি করা হয়েছে। আজ সোমবার বিকেল সাড়ে পাঁচটার দিকে এ ঘটনা ঘটে।শারমীন আক্তারের প্রতিবেশী তরিকুল ইসলাম প্রথম আলোকে বলেন, শফিকুল ইসলামের মা, ভাই ও ভাবিরা টিআইসি কলোনিতে থাকতেন। শফিকুল দীর্ঘদিন সৌদি আরবে ছিলেন। মাস দেড়েক আগে তিনি দেশে ফিরে আসেন। টাকা-পয়সার কোনো বিষয়ে আজ সোমবার বিকেলে তাঁদের পরিবারের সদস্যদের সঙ্গে দ্বন্দ্ব হয়। এ সময় শফিকুলের সঙ্গে তাঁর মা হামিদা বেগমের বাগ্‌বিতণ্ডা হয়। একপর্যায়ে শফিকুল ধারালো অস্ত্র দিয়ে হামিদা বেগমকে আঘাত করতে যান। তাঁকে বাধা দিতে গেলে ভাবি শারমীন আক্তার ঘটনাস্থলে অস্ত্রের আঘাতে মারা যান। এতে হামিদা বেগমের পেটে আঘাত লাগে। গুরুতর আহত অবস্থায় হামিদা বেগমকে টঙ্গীর একটি হাসপাতালে ভর্তি করা হয়েছে। তবে মা ও ভাবিকে আঘাত করে পালিয়ে গেছেন শফিকুল ইসলাম।দক্ষিণখান থানার ভারপ্রাপ্ত কর্মকর্তা (ওসি) তপন চন্দ্র সাহা প্রথম আলোকে বলেন, শফিকুল ইসলামের অস্ত্রের আঘাতের পরই শারমীন আক্তারের মৃত্যু হয়। শফিকুল ইসলামকে আটকের চেষ্টা চলছে।</body>
</article>
