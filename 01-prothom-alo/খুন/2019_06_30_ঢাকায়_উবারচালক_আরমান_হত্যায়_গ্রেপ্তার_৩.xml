<article>
  <headline>ঢাকায় উবারচালক আরমান হত্যায় গ্রেপ্তার ৩</headline>
  <url>https://www.prothomalo.com/bangladesh/article/1601858/%E0%A6%A2%E0%A6%BE%E0%A6%95%E0%A6%BE%E0%A7%9F-%E0%A6%89%E0%A6%AC%E0%A6%BE%E0%A6%B0%E0%A6%9A%E0%A6%BE%E0%A6%B2%E0%A6%95-%E0%A6%86%E0%A6%B0%E0%A6%AE%E0%A6%BE%E0%A6%A8-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A9</url>
  <published_at>2019-06-30T10:37:00+06:00</published_at>
  <category>খুন</category>
  <body>রাজধানীর উত্তরায় উবারচালক আরমানকে গলা কেটে হত্যার ঘটনায় তিনজনকে গ্রেপ্তার করেছে ঢাকা মহানগর পুলিশের (ডিএমপি) গোয়েন্দা শাখা (ডিবি)।গতকাল শনিবার রাজধানীসহ আশপাশের কয়েকটি স্থানে অভিযান চালিয়ে ওই তিনজনকে গ্রেপ্তার করা হয়। ডিএমপির গণমাধ্যম শাখা থেকে আজ রোববার সকালে পাঠানো মোবাইল ফোনের খুদেবার্তার এই তথ্য জানানো হয়।গ্রেপ্তার হওয়া ব্যক্তিরা হলেন সিজান, শরিফ ও সজিব। তাঁদের কাছ থেকে দুটি চাকু উদ্ধার করা হয়েছে।গত ১৩ জুন দিবাগত রাতে রাজধানীর উত্তরার ১৪ নম্বর সেক্টরে একটি গাড়ির ভেতর থেকে উবারচালক মো. আরমানের লাশ উদ্ধার করে পুলিশ। পরদিন নিহতের স্ত্রী রাবেয়া খাতুন উত্তরা পশ্চিম থানায় একটি হত্যা মামলা দায়ের করেন। আরমানের গ্রামের বাড়ি পাবনার ঈশ্বরদী থানা এলাকায়।</body>
</article>
