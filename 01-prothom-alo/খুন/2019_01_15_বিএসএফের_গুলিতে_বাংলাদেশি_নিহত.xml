<article>
  <headline>বিএসএফের গুলিতে বাংলাদেশি নিহত</headline>
  <url>https://www.prothomalo.com/bangladesh/article/1574682/%E0%A6%AC%E0%A6%BF%E0%A6%8F%E0%A6%B8%E0%A6%8F%E0%A6%AB%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A6%BF-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-01-15T17:19:00+06:00</published_at>
  <category>খুন</category>
  <body>নীলফামারীর ডিমলায় বাংলাদেশ-ভারত সীমান্তে ভারতীয় সীমান্তরক্ষী বাহিনীর (বিএসএফ) গুলিতে খলিলুর রহমান (২৫) নামের এক বাংলাদেশি নিহত হয়েছেন। আজ মঙ্গলবার ভোরে সীমান্তের ভারতীয় অংশে ভুজারীপাড়া বিএসএফ ক্যাম্প এলাকায় এ ঘটনা ঘটে। তিনি উপজেলার পশ্চিম ছাতনাই ইউনিয়নের খালপাড়া গ্রামের মকছেদ আলীর ছেলে।এলাকাবাসী জানায়, আজ ভোরে ওই এলাকায় হঠাৎ করে গুলির আওয়াজ পাওয়া যায়। পরে ভারতীয় অংশের ৪৯১ মূল সীমান্ত পিলারের কাছে খলিলুর রহমান নিহত হওয়ার খবর আসে। বেলা তিনটায় শেষ খবর পাওয়া পর্যন্ত লাশ বিএসএফের কাছে ছিল।ডিমলা উপজেলার বালাপাড়া সীমান্তে বর্ডার গার্ড বাংলাদেশ (বিজিবি) ক্যাম্পের সুবেদার মোবারক ইসলাম বিষয়টি নিশ্চিত করে আজ দুপুরে বলেন, ‘লাশ ফেরত আনতে বিজিবি-বিএসএফের মধ্যে পতাকা বৈঠক চলছে।’বেলা তিনটার দিকে ডিমলার পশ্চিম ছাতনাই ইউনিয়ন পরিষদের (ইউপি) চেয়ারম্যান মো. আনোয়ারুল হক সরকার বলেন, ‘দুই পক্ষের মধ্যে পতাকা বৈঠক হয়েছে। বিএসএফ লাশের ময়নাতদন্ত সম্পন্ন করে সন্ধ্যায় লাশ হস্তান্তর করতে সম্মত হয়েছে।’ কী কারণে খলিলুর ভারতে প্রবেশ করেছিলেন? জানতে চাইলে ইউপি চেয়ারম্যান বলেন, ‘সে তো মারা গেছে। কী কারণে গেছে, সেটা জানা যাচ্ছে না। তবে ধারণা করা হচ্ছে, অবৈধ পথে সে হয়তো গরু আনতে ভারতে গিয়েছিল।’ডিমলা থানার ভারপ্রাপ্ত কর্মকর্তা মফিজ উদ্দিন শেখ বলেন, ‘ওই ব্যক্তি অবৈধপথে ভারতে প্রবেশ করার সময় বিএসএফের গুলিতে নিহত হয়েছে বলে শুনেছি।’ </body>
</article>
