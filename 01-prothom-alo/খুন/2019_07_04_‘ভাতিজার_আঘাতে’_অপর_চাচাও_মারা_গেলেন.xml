<article>
  <headline>‘ভাতিজার আঘাতে’ অপর চাচাও মারা গেলেন</headline>
  <url>https://www.prothomalo.com/bangladesh/article/1602552/%E2%80%98%E0%A6%AD%E0%A6%BE%E0%A6%A4%E0%A6%BF%E0%A6%9C%E0%A6%BE%E0%A6%B0-%E0%A6%86%E0%A6%98%E0%A6%BE%E0%A6%A4%E0%A7%87%E2%80%99-%E0%A6%85%E0%A6%AA%E0%A6%B0-%E0%A6%9A%E0%A6%BE%E0%A6%9A%E0%A6%BE%E0%A6%93-%E0%A6%AE%E0%A6%BE%E0%A6%B0%E0%A6%BE-%E0%A6%97%E0%A7%87%E0%A6%B2%E0%A7%87%E0%A6%A8</url>
  <published_at>2019-07-04T18:53:00+06:00</published_at>
  <category>খুন</category>
  <body>পাবনার সুজানগরে পারিবারিক কলহের জেরে আহত আরেক ব্যক্তি মারা গেছেন। রাজশাহী মেডিকেল কলেজ হাসপাতালে চিকিৎসাধীন অবস্থায় আজ বৃহস্পতিবার সকালে তিনি মারা যান। গত ২৬ জুন উপজেলার দুলাই ইউনিয়নের শান্তিপুর বেতুরিয়ান গ্রামে মারামারির ওই ঘটনা ঘটে।মারা যাওয়া ব্যক্তির নাম আবু তালেব (৪৫)। এর আগে ঘটনার দিন (২৬ জুন) রাতে মারা যান তাঁর ভাই আবুল কালাম। অভিযোগ রয়েছে, এই দুই ব্যক্তিকে আহত করেছেন তাঁদের ভাতিজা রিপন হোসেন (২৫)। বর্তমানে তিনি কারাগারে আছেন। রিপন মারা যাওয়া ব্যক্তিদের আরেক ভাই আবু হানিফের ছেলে।পুলিশ ও প্রত্যক্ষদর্শীদের সূত্রে জানা গেছে, পৈতৃক বাড়ির আঙিনায় একটি গাছ নিজেদের সীমানায় দাবি করে দুই ভাই আবুল কালাম ও আবু হানিফ পরিবারের মধ্যে বিরোধ দেখা দেয়। এ নিয়ে গত ২৬ জুন রাতে উভয় পরিবারের মধ্যে মারামারির ঘটনা ঘটে। এ সময় ভাতিজা রিপন তাঁর চাচা কালামকে ছুরিকাঘাত করেন। আর তা ঠেকাতে এসে রিপনের হামলায় তালেবও আহত হন। ঘটনার পরপরই কালাম ও তালেবকে পাবনা জেনারেল হাসপাতালে নেওয়া হয়। তখন কর্তব্যরত চিকিৎসক কালামকে মৃত ঘোষণা করেন। অন্যদিকে আবু তালেবের অবস্থার অবনতি হলে তাঁকে রাজশাহী মেডিকেলে কলেজ হাসপাতালে স্থানান্তর করা হয়। সেখানে চিকিৎসাধীন অবস্থায় আট দিনের মাথায় আজ তাঁর মৃত্যু হয়।আবু তালেবের মৃত্যুর সত্যতা নিশ্চিত করে সুজানগর থানার পরিদর্শক (তদন্ত) হাদিউল ইসলাম বলেন, ঘটনার পরদিন (২৭ জুন) রিপন হোসেনকে গ্রেপ্তার করা হয়েছিল। বর্তমানে তিনি কারাগারে আছেন। মামলাটির তদন্ত চলছে। তিনি জানান, আবুল কালামের ছেলের দায়ের করা মামলায় রিপনকে গ্রেপ্তার করা হয়েছিল। আবু তালেবের পরিবারের পক্ষ থেকে এখনো কোনো মামলা হয়নি। তারা মামলা না করলেও আগের মামলার সঙ্গে এই মৃত্যুর ঘটনাটি সংযুক্ত করা হবে।</body>
</article>
