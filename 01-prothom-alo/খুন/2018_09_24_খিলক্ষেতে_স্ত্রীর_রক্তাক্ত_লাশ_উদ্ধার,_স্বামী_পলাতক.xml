<article>
  <headline>খিলক্ষেতে স্ত্রীর রক্তাক্ত লাশ উদ্ধার, স্বামী পলাতক</headline>
  <url>https://www.prothomalo.com/bangladesh/article/1558786/%E0%A6%96%E0%A6%BF%E0%A6%B2%E0%A6%95%E0%A7%8D%E0%A6%B7%E0%A7%87%E0%A6%A4%E0%A7%87-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B0%E0%A6%95%E0%A7%8D%E0%A6%A4%E0%A6%BE%E0%A6%95%E0%A7%8D%E0%A6%A4-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80</url>
  <published_at>2018-09-24T13:34:00+06:00</published_at>
  <category>খুন</category>
  <body>রাজধানীর খিলক্ষেত এলাকায় একটি বাসা থেকে এক গৃহবধূর রক্তাক্ত লাশ উদ্ধার করেছে পুলিশ। আজ সোমবার সকালে খিলক্ষেত পূর্ব নামাপাড়া বোর্ডঘাট পানির পাম্প এলাকায় একটি বাসা থেকে এই লাশ উদ্ধার করা হয়। প্রাথমিকভাবে ধারণা করা হচ্ছে, গতকাল রোববার রাতে এ হত্যাকাণ্ড ঘটেছে। ওই নারীর স্বামী পলাতক।নিহত ওই নারীর নাম রীনা (৩০)। স্বামীর নাম মিন্টু ইসলাম (৩৫)। মিন্টু কনস্ট্রাকশনের ব্যবসা করেন বলে জানিয়েছে পুলিশ।ঘটনার সত্যতা নিশ্চিত করে খিলক্ষেত থানার ভারপ্রাপ্ত কর্মকর্তা (ওসি) এ বি এম আসাদুজ্জামান বলেন, গতকাল গভীর রাতে এই হত্যাকাণ্ড সংঘটিত হয়েছে বলে ধারণা করা হচ্ছে। নিহত নারীর শরীরে আঘাতের চিহ্ন ছিল। এ ছাড়া মাথায় ধারালো অস্ত্রের আঘাতের চিহ্ন রয়েছে। ঘরের দরজা বাইরে থেকে বন্ধ ছিল। স্থানীয় লোকজনের কাছ থেকে খবর পেয়ে আজ সকালে পুলিশ ঘটনাস্থলে যায়। প্রাথমিকভাবে ধারণা করা হচ্ছে, পারিবারিক কলহের জের ধরে ওই নারীর স্বামী এই হত্যাকাণ্ড ঘটিয়েছেন।ওসি জানান, এ ঘটনায় মামলার প্রস্তুতি চলছে।</body>
</article>
