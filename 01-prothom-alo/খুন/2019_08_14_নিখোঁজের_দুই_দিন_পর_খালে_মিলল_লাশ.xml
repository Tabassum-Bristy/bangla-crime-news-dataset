<article>
  <headline>নিখোঁজের দুই দিন পর খালে মিলল লাশ</headline>
  <url>https://www.prothomalo.com/bangladesh/article/1609300/%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C%E0%A7%87%E0%A6%B0-%E0%A6%A6%E0%A7%81%E0%A6%87-%E0%A6%A6%E0%A6%BF%E0%A6%A8-%E0%A6%AA%E0%A6%B0-%E0%A6%96%E0%A6%BE%E0%A6%B2%E0%A7%87-%E0%A6%AE%E0%A6%BF%E0%A6%B2%E0%A6%B2-%E0%A6%B2%E0%A6%BE%E0%A6%B6</url>
  <published_at>2019-08-14T17:44:00+06:00</published_at>
  <category>খুন</category>
  <body>ঈদের দিন নিখোঁজ হয়েছিলেন মরণ মল্লিক (৫০)। দুই দিন নিখোঁজ থাকার পর আজ বুধবার খাল থেকে তাঁর লাশ উদ্ধার করা হয়েছে। চট্টগ্রামের ফটিকছড়ি উপজেলার ভুজপুর এলাকায় লাশটি উদ্ধার করা হয়।মরণ মল্লিক নাজিরহাটের একটি বেসরকারি ব্যাংকের পিয়ন হিসেবে কর্মরত ছিলেন। তিনি হাটহাজারী উপজেলার ফরহাদাবাদ ইউনিয়নের মালিপাড়া এলাকার মৃত কিশোর দাশের ছেলে।নিহত ব্যক্তির পরিবার ও ভুজপুর থানা-পুলিশ সূত্রে জানা গেছে, গত সোমবার ঈদের দিন সকালে বাড়ি থেকে বের হন মরণ মল্লিক। সন্ধ্যা পেরিয়ে গেলেও বাসায় না ফিরলে খোঁজাখুঁজি শুরু করে তাঁর পরিবার। মঙ্গলবার সকালে মরণের ছেলে অপু দাশ হাটহাজারী থানায় নিখোঁজ থাকার বিষয়টি জানিয়ে সাধারণ ডায়েরি (জিডি) করেন। আজ বুধবার সকালে ফটিকছড়ির সুয়াবিল ইউনিয়নের মন্দাকিনী খালে মাছ ধরার সময় স্থানীয় লোকজন একটি ভাসমান লাশ দেখতে পান। পরে থানায় খবর দেওয়া হলে পুলিশ এসে লাশটি উদ্ধার করে। পরে পরিবারের সদস্যরা মরণ মল্লিকের লাশ শনাক্ত করেন।অপু দাশ জানান, ঈদের দিন ছুটি থাকায় তাঁর বাবা দুই প্রতিবেশীকে নিয়ে পাশের ফটিকছড়ি উপজেলার উদালিয়া চা-বাগানে যান। দিন শেষে দুই প্রতিবেশী বাড়িতে ফিরলেও তাঁর বাবা ফেরেননি। দুই প্রতিবেশীকে জিজ্ঞেস করা হলে তাঁরা বলেন, মরণ মল্লিক খালে পড়ে গেলে তাঁরা উদ্ধারের চেষ্টা করেন। পরে উদ্ধার করতে না পেরে ফিরে আসেন তাঁরা। মরণ মল্লিক প্রায়ই মদ্যপান করতেন বলেও জানান তাঁর ছেলে।ভুজপুর থানার ভারপ্রাপ্ত কর্মকর্তা (ওসি) শেখ আবদুল্লাহ প্রথম আলোকে বলেন, প্রাথমিকভাবে ধারণা করা হচ্ছে, হত্যার পর লাশ খালে ফেলে দেওয়া হয়েছে কিংবা অতিরিক্ত মদ্যপানের কারণে তিনি খালে ভেসে গেছেন। লাশ উদ্ধার করে ময়নাতদন্তের জন্য পাঠানো হয়েছে। তদন্ত প্রতিবেদন পাওয়ার পর প্রয়োজনীয় ব্যবস্থা নেওয়া হবে।   </body>
</article>
