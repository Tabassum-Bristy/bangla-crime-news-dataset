<article>
  <headline>তেলবাহী ট্যাংকারের নিচে ধাক্কা, সুপারভাইজার নিহত</headline>
  <url>https://www.prothomalo.com/bangladesh/article/1587188/%E0%A6%A4%E0%A7%87%E0%A6%B2%E0%A6%AC%E0%A6%BE%E0%A6%B9%E0%A7%80-%E0%A6%9F%E0%A7%8D%E0%A6%AF%E0%A6%BE%E0%A6%82%E0%A6%95%E0%A6%BE%E0%A6%B0%E0%A7%87%E0%A6%B0-%E0%A6%A8%E0%A6%BF%E0%A6%9A%E0%A7%87-%E0%A6%A7%E0%A6%BE%E0%A6%95%E0%A7%8D%E0%A6%95%E0%A6%BE-%E0%A6%B8%E0%A7%81%E0%A6%AA%E0%A6%BE%E0%A6%B0%E0%A6%AD%E0%A6%BE%E0%A6%87%E0%A6%9C%E0%A6%BE%E0%A6%B0-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-04-05T20:02:00+06:00</published_at>
  <category>খুন</category>
  <body>মহাসড়কে সংস্কারকাজ চলায় কিছুটা যানজটের সৃষ্টি হয়। আটকে পড়ে বেশ কিছু পরিবহন। মহাসড়কের পাশেই একটি ট্রাক পানি দিয়ে ধোয়া হচ্ছিল। এ সময় সাইড দেওয়া নিয়ে আটকা পড়া একটি বাসের সুপারভাইজারের সঙ্গে কথা-কাটাকাটি হয় ওই ট্রাকচালকের। কিছুক্ষণের মধ্যে সেখানে সঙ্গে যোগ দেন আরও কয়েকজন ট্রাকচালক ও তাঁদের সহকারী। পরে উভয় পক্ষের মধ্যে হাতাহাতি, লাথি ও কিল-ঘুষির ঘটনা ঘটে। একপর্যায়ে সুপারভাইজারকে ধাক্কা দিয়ে ফেলে দেওয়া হয় চলন্ত তেলবাহী ট্যাংকারের নিচে। এতে ট্যাংকারের পেছনের চাকায় পিষ্ট হয়ে ঘটনাস্থলেই প্রাণ হারান সুপারভাইজার আকাশ মাতুব্বর (৪০)। শুক্রবার দুপুর পৌনে ১২টার দিকে যশোরের অভয়নগর উপজেলার নওয়াপাড়া হাইওয়ে থানার পাশে যশোর-খুলনা মহাসড়কে এ ঘটনা ঘটে।আকাশ মাতুব্বর শরীয়তপুরের পালং উপজেলার দোমসার গ্রামের আদু মাতুব্বরের ছেলে। তিনি শরীয়তপুর ও যশোরের বেনাপোলের মধ্যে চলাচলকারী ফেম পরিবহনের সুপারভাইজার ছিলেন। বেলা একটার দিকে তাঁর লাশ উদ্ধার করে ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতালের মর্গে পাঠানো হয়েছে।অভয়নগর থানার উপপরিদর্শক (এসআই) জিয়াউর রহমান বলেন, শরীয়তপুর থেকে ছেড়ে আসা ফেম পরিবহনের বাসটি (শরীয়তপুর ব ১১-০০০৩২) নওয়াপাড়ায় হাইওয়ে থানার পাশে ফেরিঘাট এলাকায় পৌঁছায়। যশোর-খুলনা মহাসড়ক পুনর্নির্মাণের কাজ চলায় কিছুটা যানজট ছিল। আর সেখানেই এ ঘটনা ঘটে।পুলিশ বলছে, আকাশ মাতুব্বরকে চলন্ত তেলবাহী ট্যাংকারের নিচে ফেলে মারা হয়েছে। এ ঘটনায় জড়িত চারজনের পরিচয় জানা গেছে। তাঁদের গ্রেপ্তারের জন্য অভিযান চালানো হচ্ছে। এ ঘটনায় মামলা প্রক্রিয়াধীন।</body>
</article>
