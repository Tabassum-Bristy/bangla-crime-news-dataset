<article>
  <headline>মাদকাসক্ত যুবকের হাতে মা ও নানি খুন</headline>
  <url>https://www.prothomalo.com/bangladesh/article/1590687/%E0%A6%AE%E0%A6%BE%E0%A6%A6%E0%A6%95%E0%A6%BE%E0%A6%B8%E0%A6%95%E0%A7%8D%E0%A6%A4-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%AE%E0%A6%BE-%E0%A6%93-%E0%A6%A8%E0%A6%BE%E0%A6%A8%E0%A6%BF-%E0%A6%96%E0%A7%81%E0%A6%A8</url>
  <published_at>2019-04-26T09:52:00+06:00</published_at>
  <category>খুন</category>
  <body>ঝিনাইদহের মহেশপুর উপজেলায় মাদকাসক্ত যুবকের হাতে মা ও নানি খুন হয়েছেন বলে অভিযোগ পাওয়া গেছে। গতকাল বৃহস্পতিবার দিবাগত রাত দুইটার দিকে উপজেলার নওদা গ্রামে এই দুজনের ওপর হামলা চালানো হয়। আজ শুক্রবার ভোর চারটায় হাসপাতালে চিকিৎসাধীন অবস্থায় তাঁরা মারা যান।নিহত দুই নারী হলেন মর্জিনা বেগম (৪৫) ও শামসুন নাহার (৮০)। মর্জিনা বেগমের ছেলের নাম ইমরান হোসেন (২৬)। তাঁদের বাড়ি ঝিনাইদহের মহেশপুর উপজেলার নওদাগ্রাম গ্রামে। প্রায় ২০ বছর আগে স্বামীর সঙ্গে মর্জিনা বেগমের ছাড়াছাড়ি হয়ে যায়। এরপর থেকে মা শামসুন নাহারের সঙ্গে ছেলেকে নিয়ে নওদা গ্রামে থাকতেন তিনি। মহেশপুর বালিকা বিদ্যালয়ের ল্যাব সহকারী হিসেবে কর্মরত ছিলেন মর্জিনা।মর্জিনা বেগমের ভাই পল্লি চিকিৎসক কুদরত আলী জানান, ইমরান নেশাগ্রস্ত ছিলেন। নেশার কারণে মানসিক ভারসাম্যও কম ছিল তাঁর। তিনি বাড়িতে থাকতেন না। মর্জিনা বেগম ও শামসুন নাহার এক বাড়িতে থাকতেন। গতকাল দিবাগত রাত দুইটার দিকে রান্নাঘরের টালি খুলে ইমরান ঘরে প্রবেশ করে মা ও নানিকে ধারালো অস্ত্র দিয়ে কোপান। তাঁদের চিৎকারে আশপাশের লোকজন ছুটে এলে ইমরান দৌড়ে পালিয়ে যান। গুরুতর আহত মর্জিনা ও শামসুন নাহারকে উদ্ধার করে যশোর সদর হাসপাতালে নেওয়া হলে ভোর চারটার দিকে তাঁরা মারা যান।মহেশপুর থানার ভারপ্রাপ্ত কর্মকর্তা (ওসি) এ তথ্যের সত্যতা নিশ্চিত করেছেন। নিহত মা–মেয়ের লাশ যশোর সদর হাসপাতালের মর্গে রয়েছে। ময়নাতদন্তের পর লাশ হস্তান্তর করা হবে।</body>
</article>
