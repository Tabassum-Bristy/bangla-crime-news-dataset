<article>
  <headline>মুক্তিযোদ্ধা হত্যার বিচারের দাবিতে ঈশ্বরদীতে ২৯ জুলাই অর্ধদিবস হরতালের ডাক</headline>
  <url>https://www.prothomalo.com/bangladesh/article/1605959/%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%AF%E0%A7%8B%E0%A6%A6%E0%A7%8D%E0%A6%A7%E0%A6%BE-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%AC%E0%A6%BF%E0%A6%9A%E0%A6%BE%E0%A6%B0%E0%A7%87%E0%A6%B0-%E0%A6%A6%E0%A6%BE%E0%A6%AC%E0%A6%BF%E0%A6%A4%E0%A7%87-%E0%A6%88%E0%A6%B6%E0%A7%8D%E0%A6%AC%E0%A6%B0%E0%A6%A6%E0%A7%80%E0%A6%A4%E0%A7%87-%E0%A7%A8%E0%A7%AF</url>
  <published_at>2019-07-24T22:37:00+06:00</published_at>
  <category>খুন</category>
  <body>মুক্তিযোদ্ধা ও সাবেক আওয়ামী লীগের নেতা মোস্তাফিজুর রহমান সেলিম হত্যা মামলায় জড়িত ব্যক্তিদের দ্রুত গ্রেপ্তার, বিচার ও ফাঁসির দাবিতে পাবনার ঈশ্বরদী উপজেলায় অর্ধদিবস হরতালের ডাক দেওয়া হয়েছে। আগামী ২৯ জুলাই সকাল ৬টা থেকে বেলা ১২টা পর্যন্ত এ হরতালের পালন করা হবে।উপজেলা আওয়ামী লীগের ভারপ্রাপ্ত সভাপতি নায়েব আলী বিশ্বাস আজ বুধবার সন্ধ্যায় এ হরতালের ঘোষণা দেন। এরআগে ঈশ্বরদীর মাহাবুব আহম্মেদ উন্মুক্ত স্মৃতিমঞ্চে আজ সন্ধ্যায় এক জনসভা আয়োজন করা হয়। ‘মুক্তিযোদ্ধা-জনতার’ ব্যানারে ঈশ্বরদীর মুক্তিযোদ্ধাদের পক্ষ থেকে মোস্তাফিজুরকে হত্যার সঙ্গে জড়িত লোকজনকে দ্রুত বিচারের দাবিতে এই জনসভার আয়োজন করা হয়। জনসভা থেকে আগামী ২৪ ঘণ্টার মধ্যে হত্যাকারীদের গ্রেপ্তারের দাবি জানান বক্তারা।আওয়ামী লীগ নেতা নায়েব আলী বিশ্বাস জনসভায় সভাপতিত্ব করেন। সভাপতির বক্তব্যে নায়েব আলী বলেন, ‘হরতাল দেওয়ার ইচ্ছে ছিল না। কিন্তু মুক্তিযোদ্ধা মোস্তাফিজুর রহমান হত্যার ছয় মাস অতিবাহিত হলেও পুলিশ আসামিদের গ্রেপ্তার করতে পারেনি। তাই বাধ্য হয়ে হরতাল দেওয়া হলো।’জনসভায় বক্তব্য দেন জেলা আওয়ামী লীগের সহসভাপতি ও ঈশ্বরদী উপজেলা পরিষদ চেয়ারম্যান নুরুজ্জামান বিশ্বাস, সাবেক সাংসদ পাঞ্জাব আলী বিশ্বাস, কেন্দ্রীয় স্বেচ্ছাসেবক লীগের মুক্তিযুদ্ধবিষয়ক সম্পাদক রফিকুল ইসলাম লিটন, মুক্তিযোদ্ধা গোলাম মোস্তফা চান্না মণ্ডল প্রমুখ।ঈশ্বরদী থানার ভারপ্রাপ্ত কর্মকর্তা (ওসি) বাহাউদ্দিন ফারুকী বলেন, আসামিদের গ্রেপ্তারের জন্য পুলিশ তৎপর আছে। পুলিশ সদর দপ্তর থেকে মামলাটি তদন্তের জন্য পিবিআইকে পাঠানোর একটি নির্দেশনা এসেছে। নির্দেশনা অনুযায়ী দ্রুতই পিবিআইকে মামলাটি হস্তান্তর করা হবে।উল্লেখ্য, মোস্তাফিজুর রহমান ৬ ফেব্রুয়ারি রাতে পাকশীতে তাঁর নিজ বাড়ির ফটকের সামনে গুলিবিদ্ধ হন। তাঁকে ঈশ্বরদী উপজেলা স্বাস্থ্য কমপ্লেক্স থেকে রাজশাহী মেডিকেল কলেজ হাসপাতালে নিয়ে যাওয়ার সময় তিনি মারা যান। এ ঘটনায় তাঁর ছেলে তানভীর রহমান বাদী হয়ে অজ্ঞাতনামাদের আসামি করে মামলা করেন।</body>
</article>
