<article>
  <headline>মোটরসাইকেল দেখে এগিয়ে গিয়ে মিলল লাশ</headline>
  <url>https://www.prothomalo.com/bangladesh/article/1589259/%E0%A6%AE%E0%A7%8B%E0%A6%9F%E0%A6%B0%E0%A6%B8%E0%A6%BE%E0%A6%87%E0%A6%95%E0%A7%87%E0%A6%B2-%E0%A6%A6%E0%A7%87%E0%A6%96%E0%A7%87-%E0%A6%8F%E0%A6%97%E0%A6%BF%E0%A7%9F%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%AE%E0%A6%BF%E0%A6%B2%E0%A6%B2-%E0%A6%B2%E0%A6%BE%E0%A6%B6</url>
  <published_at>2019-04-17T12:55:00+06:00</published_at>
  <category>খুন</category>
  <body>রাজশাহীর বাগমারায় ধানখেত থেকে কামরুল হাসান (২৮) নামে এক যুবকের গলা কাটা লাশ পাওয়া গেছে। পুলিশ আজ বুধবার বেলা সাড়ে ১১টার দিকে তাঁর রক্তাক্ত লাশ উদ্ধার করে।নিহত কামরুলের বাড়ি উপজেলার বড়বিহানালী ইউনিয়নের মুরারীপাড়া আমবাড়িয়া গ্রামে। তাঁর চাচাতো ভাই জাহেদুল ইসলাম বলেন, গতকাল মঙ্গলবার বিকেলে কামরুল হাসান মোটরসাইকেল নিয়ে বাড়ি থেকে বের হয়ে আর ফেরেননি। গভীর রাতেও বাড়িতে না ফেরায় পরিবারের লোকজন উদ্বিগ্ন হয়ে পড়েন।পুলিশ ও স্থানীয় লোকজন জানায়, আজ সকালে কয়েকজন কৃষক খালিশপুরের বিলসতি বিলে বোরোখেতে পানি সেচ দিতে যান। এ সময় তাঁরা বিলে একটি মোটরবাইক পড়ে থাকতে দেখেন। সন্দেহ হলে সামনে এগিয়ে এক ধানখেতের ভেতরে কামরুলের রক্তাক্ত লাশ খুঁজে পান তাঁরা। পরিবারের লোকজনদের খবর দিলে তাঁরা ঘটনাস্থলে গিয়ে কামরুলের লাশ শনাক্ত করেন। পরবর্তীতে থানায় খবর দেওয়া হলে পুলিশ ঘটনাস্থলে পৌঁছে লাশ উদ্ধার করে। দুর্বৃত্তরা গলা কেটে তাঁকে হত্যা করেছেন।নিহতের বাবা প্রথম আলোকে বলেন, কী কারণে দুর্বৃত্তরা তাঁর ছেলেকে খুন করেছে তা এখনো বলতে পারছেন না।বাগমারা থানার ভারপ্রাপ্ত কর্মকর্তা (ওসি) আতাউর রহমান মুঠোফোনে প্রথম আলোকে বলেন, দ্রুত হত্যার মোটিভ খুঁজে বের করা হবে। লাশের পাশ থেকে ধারালো অস্ত্র উদ্ধার করেছে পুলিশ। এ ঘটনায় এখনো কোনো মামলা হয়নি। এই হত্যার সঙ্গে জড়িত সন্দেহে রনজু হোসেন (৩০) নামের এক যুবককে দুপুরে আটক করা হয়েছে। নিহত কামরুলের সঙ্গে তাঁর ব্যবসায়িক লেনদেন ছিল। তাঁকে জিজ্ঞাসাবাদ করা হবে।</body>
</article>
