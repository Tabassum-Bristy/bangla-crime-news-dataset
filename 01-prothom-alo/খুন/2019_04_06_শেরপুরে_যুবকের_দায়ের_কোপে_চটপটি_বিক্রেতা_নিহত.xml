<article>
  <headline>শেরপুরে যুবকের দায়ের কোপে চটপটি বিক্রেতা নিহত</headline>
  <url>https://www.prothomalo.com/bangladesh/article/1587223/%E0%A6%B6%E0%A7%87%E0%A6%B0%E0%A6%AA%E0%A7%81%E0%A6%B0%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87%E0%A6%B0-%E0%A6%95%E0%A7%8B%E0%A6%AA%E0%A7%87-%E0%A6%9A%E0%A6%9F%E0%A6%AA%E0%A6%9F%E0%A6%BF-%E0%A6%AC%E0%A6%BF%E0%A6%95%E0%A7%8D%E0%A6%B0%E0%A7%87%E0%A6%A4%E0%A6%BE-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-04-06T01:55:00+06:00</published_at>
  <category>খুন</category>
  <body>শেরপুরে এক যুবকের দায়ের আঘাতে এক চটপটি বিক্রেতা নিহত হয়েছেন। নিহত ব্যক্তির নাম মো. শাহা আলম (৫০)। তিনি শেরপুর জেলা শহরের চাপাতলী এলাকার ওয়াহেদ আলীর ছেলে। এ ঘটনায় জড়িত থাকার সন্দেহে পুলিশ সাইদুল ইসলামকে (৩৫) আটক করেছে। সাইদুল শহরের চাপাতলী ঋষিপাড়ার মৃত আলাল উদ্দিনের ছেলে। শুক্রবার রাতে শহরের গৌরীপুর এলাকার নতুন বাসস্ট্যান্ড সংলগ্ন মীরগঞ্জ কাঁচাবাজারে এ ঘটনা ঘটে।পুলিশ ও স্থানীয় সূত্রে জানা গেছে, চটপটি বিক্রেতা শাহা আলম শুক্রবার সন্ধ্যার পর শহরের গৌরীপুর এলাকার নতুন বাসস্ট্যান্ড এলাকায় চটপটি বিক্রি করতে যান। এ সময় শাহা আলমের সঙ্গে যুবক সাইদুলের কথা-কাটাকাটি হয়। একপর্যায়ে সাইদুলের তাড়া খেয়ে শাহা আলম দৌড়ে বাসস্ট্যান্ড সংলগ্ন মীরগঞ্জ কাঁচাবাজারে যান। সেখানে ধারালো দা দিয়ে শাহা আলমকে এলোপাতাড়ি কুপিয়ে মারাত্মক জখম করেন সাইদুল। আশঙ্কাজনক অবস্থায় শাহা আলমকে উদ্ধার করে জেলা সদর হাসপাতালে নিয়ে গেলে কর্তব্যরত চিকিৎসক জান্নাতুল ফেরদৌস তাঁকে মৃত ঘোষণা করেন। পরে খবর পেয়ে সদর থানা-পুলিশ দ্রুত ঘটনাস্থলে গিয়ে সাইদুলকে আটক করে।নিহত শাহা আলমের স্ত্রী বুলি বেগম প্রথম আলোকে বলেন, তাঁর স্বামীর সঙ্গে কারও শত্রুতা ছিল না। সাইদুল কেন তাঁর স্বামীকে খুন করলেন তা তিনি জানেন না। তবে এ ঘটনার জন্য দায়ী সাইদুলের বিচার দাবি করেন তিনি।অতিরিক্ত পুলিশ সুপার মো. বিল্লাল হোসেন শুক্রবার দিবাগত রাত ১২টায় প্রথম আলোকে বলেন, এ ঘটনায় এখনো থানায় কেউ অভিযোগ দেননি। আটক সাইদুল নেশাগ্রস্ত ছিলেন। তাঁকে একাধিকবার জিজ্ঞাসাবাদ করেও হত্যার কারণ জানা যায়নি। তবে প্রাথমিকভাবে ধারণা করা হচ্ছে, পূর্ব শত্রুতা বা টাকা-পয়সার লেনদেনের জের ধরে এ হত্যাকাণ্ড ঘটে থাকতে পারে। নিহতের লাশ ময়নাতদন্তের জন্য জেলা সদর হাসপাতাল মর্গে রাখা হয়েছে।  অতিরিক্ত পুলিশ সুপার বিল্লাল হোসেন, আমিনুল ইসলাম ও সদর থানার ভারপ্রাপ্ত কর্মকর্তা (ওসি) নজরুল ইসলাম ঘটনাস্থল পরিদর্শন করেছেন।</body>
</article>
