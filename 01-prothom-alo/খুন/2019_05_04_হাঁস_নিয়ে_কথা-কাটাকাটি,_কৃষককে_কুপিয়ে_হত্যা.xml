<article>
  <headline>হাঁস নিয়ে কথা-কাটাকাটি, কৃষককে কুপিয়ে হত্যা</headline>
  <url>https://www.prothomalo.com/bangladesh/article/1592185/%E0%A6%B9%E0%A6%BE%E0%A6%81%E0%A6%B8-%E0%A6%A8%E0%A6%BF%E0%A7%9F%E0%A7%87-%E0%A6%95%E0%A6%A5%E0%A6%BE-%E0%A6%95%E0%A6%BE%E0%A6%9F%E0%A6%BE%E0%A6%95%E0%A6%BE%E0%A6%9F%E0%A6%BF-%E0%A6%95%E0%A7%83%E0%A6%B7%E0%A6%95%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-05-04T18:40:00+06:00</published_at>
  <category>খুন</category>
  <body>পিরোজপুর সদর উপজেলার একপাই জুজখোলা গ্রামে হাঁস নিয়ে কথা-কাটাকাটির জের ধরে মো. রফিক হাওলাদার (৪৫) নামের এক কৃষককে কুপিয়ে হত্যা করা হয়েছে। গতকাল শুক্রবার সন্ধ্যায় খুলনা মেডিকেল কলেজ হাসপাতালে চিকিৎসাধীন অবস্থায় মারা যান তিনি।পুলিশ ও পারিবারিক সূত্রে জানা গেছে, কৃষক রফিক হাওলাদারের হাঁসের খামার রয়েছে। প্রতিবেশী বিকাশ হালদারের কয়েকটি হাঁস রফিক হাওলাদারের হাঁসের সঙ্গে তাঁর খামারে চলে গেলে শুক্রবার দুপুরে হাঁসগুলো বিকাশ হালদারকে ফিরিয়ে দেন রফিক। কিন্তু ফিরিয়ে দেওয়া হাঁসগুলো তাঁর নয় বলে দাবি করেন বিকাশ হালদার। বরং রফিকের খামারের কয়েকটি বড় হাঁসকে তাঁর নিজের হাঁস বলে দাবি করেন তিনি। এ নিয়ে রফিক হাওলাদারের সঙ্গে বিকাশ হালদার এবং তাঁর দুই ছেলে পল্লব হালদার ও বিপ্লব হালদারের কথা-কাটাকাটি হয়। একপর্যায়ে ধারালো দা দিয়ে তাঁরা রফিক হাওলাদারকে কুপিয়ে জখম করেন। পরিবারের সদস্য ও স্থানীয় লোকজন রফিক হাওলাদারকে উদ্ধার করে পিরোজপুর সদর হাসপাতালে ভর্তি করেন। এরপর উন্নত চিকিৎসার জন্য তাঁকে খুলনা মেডিকেল কলেজ হাসপাতালে নেওয়া হলে সন্ধ্যা সাড়ে সাতটার দিকে চিকিৎসাধীন অবস্থায় মারা যান তিনি।আজ শনিবার দুপুরে খুলনা মেডিকেল কলেজ হাসপাতালে লাশের ময়নাতদন্ত সম্পন্ন হয়েছে। ঘটনার পর থেকে বিকাশ হালদার ও তাঁর দুই ছেলে পলাতক আছেন।পিরোজপুর সদর হাসপাতালের আবাসিক চিকিৎসা কর্মকর্তা (আরএমও) ননী গোপাল রায় বলেন, রফিক হাওলাদারের মাথা ও শরীরে ধারালো অস্ত্রের জখম ছিল। তাঁর শারীরিক অবস্থা আশঙ্কাজনক হওয়ায় তাঁকে প্রাথমিক চিকিৎসা দিয়ে খুলনা মেডিকেল কলেজ হাসপাতালে স্থানান্তর করা হয়।পিরোজপুর সদর থানার ভারপ্রাপ্ত কর্মকর্তা (ওসি) এস এম জিয়াউল হক প্রথম আলোকে বলেন, এ ঘটনায় লিখিত কোনো অভিযোগ পাওয়া যায়নি। অভিযোগ পেলে মামলা নেওয়া হবে।</body>
</article>
