<article>
  <headline>ডাব চুরিকে কেন্দ্র করে কসবায় একজন খুন</headline>
  <url>https://www.prothomalo.com/bangladesh/article/1594577/%E0%A6%A1%E0%A6%BE%E0%A6%AC-%E0%A6%9A%E0%A7%81%E0%A6%B0%E0%A6%BF%E0%A6%95%E0%A7%87-%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%95%E0%A6%B0%E0%A7%87-%E0%A6%95%E0%A6%B8%E0%A6%AC%E0%A6%BE%E0%A7%9F-%E0%A6%8F%E0%A6%95%E0%A6%9C%E0%A6%A8-%E0%A6%96%E0%A7%81%E0%A6%A8</url>
  <published_at>2019-05-18T13:25:00+06:00</published_at>
  <category>খুন</category>
  <body>ব্রাহ্মণবাড়িয়ার কসবায় আজ শনিবার ভোরে মাসুম মিয়া (২৪) নামের এক ব্যক্তিকে হত্যা করা হয়েছে। গাছ থেকে ডাব চুরি করাকে কেন্দ্র করে এ হত্যাকাণ্ডের ঘটনা ঘটেছে বলে পুলিশ জানিয়েছে। পুলিশ লাশ উদ্ধার করে মামলার প্রস্তুতি নিচ্ছে।নিহত মাসুম মিয়ার বাড়ি কসবা উপজেলার বাদৈর ইউনিয়নের হাতুড়াবাড়ি গ্রামে।পুলিশ ও স্থানীয় সূত্রে জানা গেছে, কসবা উপজেলার বাদৈর গ্রামের রুবেল মিয়ার বাড়ির গাছ থেকে ডাব চুরি করেছেন একই গ্রামের ইয়াছিন মিয়া ও তাঁর লোকজন। এ নিয়ে মাসুম মিয়া ইয়াছিনকে চোর বলেছেন। এতে ইয়াছিন মিয়া ও তাঁর লোকজন ক্ষিপ্ত হয়ে আজ ভোরে মাসুম মিয়াকে দেশীয় অস্ত্র দিয়ে আঘাত করেন। এতে ঘটনাস্থলেই মাসুম মিয়ার মৃত্যু হয়। খবর পেয়ে কসবা থানার পুলিশ লাশ উদ্ধার করেছে। ইয়াছিন মিয়া ও তাঁর লোকজন পালিয়ে গেছেন।কসবা থানার ভারপ্রাপ্ত কর্মকর্তা (ওসি) মো. আবদুল মালেক বলেন, ডাব চুরিকে কেন্দ্র করে মাসুম মিয়া খুন হয়েছেন। এ ঘটনায় থানায় হত্যা মামলার প্রস্তুতি চলছে।</body>
</article>
