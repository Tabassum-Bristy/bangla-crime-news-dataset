<article>
  <headline>নারায়ণগঞ্জে ছুরিকাঘাতে যুবক খুন</headline>
  <url>https://www.prothomalo.com/bangladesh/article/1606538/%E0%A6%A8%E0%A6%BE%E0%A6%B0%E0%A6%BE%E0%A7%9F%E0%A6%A3%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AF%E0%A7%81%E0%A6%AC%E0%A6%95%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-07-28T11:43:00+06:00</published_at>
  <category>খুন</category>
  <body>নারায়ণগঞ্জ শহরের দেওভোগ এলাকায় ছুরিকাঘাতে শাকিল (৩৫) নামের এক যুবক খুন হয়েছেন। এই ঘটনায় গুরুতর আহত হয়েছেন পাঁচজন। আহতদের মধ্যে দুজনকে ঢাকা মেডিকেল কলেজ হাসপাতালে এবং বাকি তিনজনকে শহরের খানপুর তিন শ শয্যা হাসপাতালে ভর্তি করা হয়েছে।গতকাল শনিবার রাত পৌনে ১১টার দিকে হাসেম বাগ এলাকায় এ ঘটনা ঘটে। নিহত শাকিল শহরের দেওভোগ পূর্বনগর এলাকার বাসিন্দা। আহত ব্যক্তিদের বিস্তারিত পরিচয় পাওয়া যায়নি।এলাকাবাসী ও পুলিশ জানায়, গতকাল রাতে শাকিল মোটরসাইকেলে করে যাওয়ার সময় হেডলাইটের আলো ওই এলাকার তুহিনের লোকজনের চোখে পড়ে। এতে তুহিন ও তাঁর সঙ্গের লোকজন ক্ষিপ্ত হয়ে মোটরসাইকেলের হেডলাইট ভেঙে ফেলে এবং শাকিলকে ছুরিকাঘাত করে। শাকিলকে বাঁচাতে এগিয়ে গেলে সন্ত্রাসী তুহিন ও তাঁর লোকজন অন্যদের এলোপাতাড়ি কোপান। গুরুতর আহত অবস্থায় শাকিলকে হাসপাতালে নেওয়ার পথে তাঁর মৃত্যু হয়।ফতুল্লা মডেল থানার ভারপ্রাপ্ত কর্মকর্তা (ওসি) মো. আসলাম হোসেন প্রথম আলোকে বলেন, তুচ্ছ বিষয় নিয়ে শাকিলকে ছুরিকাঘাতে খুন করা হয়েছে। বেশ কয়েকজন আহত হয়েছেন। লাশ ময়নাতদন্তের জন্য মর্গে পাঠানো হয়েছে। এ ঘটনায় জড়িতদের গ্রেপ্তারের চেষ্টা চলছে। মামলা দায়েরের প্রক্রিয়া চলছে।</body>
</article>
