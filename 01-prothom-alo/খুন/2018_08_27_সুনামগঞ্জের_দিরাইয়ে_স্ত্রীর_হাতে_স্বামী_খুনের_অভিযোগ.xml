<article>
  <headline>সুনামগঞ্জের দিরাইয়ে স্ত্রীর হাতে স্বামী খুনের অভিযোগ</headline>
  <url>https://www.prothomalo.com/bangladesh/article/1555163/%E0%A6%B8%E0%A7%81%E0%A6%A8%E0%A6%BE%E0%A6%AE%E0%A6%97%E0%A6%9E%E0%A7%8D%E0%A6%9C%E0%A7%87%E0%A6%B0-%E0%A6%A6%E0%A6%BF%E0%A6%B0%E0%A6%BE%E0%A6%87%E0%A7%9F%E0%A7%87-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80-%E0%A6%96%E0%A7%81%E0%A6%A8%E0%A7%87%E0%A6%B0</url>
  <published_at>2018-08-27T17:53:00+06:00</published_at>
  <category>খুন</category>
  <body>সুনামগঞ্জের দিরাই উপজেলায় স্বামী-স্ত্রীর ঝগড়ার একপর্যায়ে স্ত্রীর কুড়ালের আঘাতে স্বামীর মৃত্যু হয়েছে বলে অভিযোগ উঠেছে। উপজেলার কুলঞ্জ ইউনিয়নের কুলঞ্জ গ্রামে আজ সোমবার সকালে এ ঘটনা ঘটে।নিহত ব্যক্তির নাম শাহ আলম চৌধুরী (৬০)। পুলিশ শাহ আলমের স্ত্রী সিদ্দিকা চৌধুরীকে (৪৫) আটক করেছে।পুলিশ ও পারিবারিক সূত্রে জানা গেছে, আজ সকাল সাড়ে ছয়টার দিকে শাহ আলম চৌধুরী ও সিদ্দিকা চৌধুরীর মধ্যে পারিবারিক বিষয় নিয়ে থাকার ঘরে ঝগড়া হয়। এর আধঘণ্টা পর তাঁদের একমাত্র ছেলে শাহিনুর চৌধুরী ওই ঘরে গিয়ে রক্তাক্ত অবস্থায় শাহ আলম চৌধুরীকে মেঝেতে পড়ে থাকতে দেখেন। পুলিশকে খবর দিলে পুলিশ গিয়ে লাশ থানায় নিয়ে আসে। এ সময় সিদ্দিকা চৌধুরীকে আটক করে পুলিশ।শাহিনুর চৌধুরী সাংবাদিকদের বলেন, ঘরের ওই কক্ষে তখন তাঁর মা ও বাবা ছিলেন। সকাল সাড়ে ছয়টার দিকে তিনি তাঁদের দুজনের মধ্যে উচ্চ স্বরে কথা-কাটাকাটি ও ঝগড়া শুনতে পান। একপর্যায়ে তাঁদের ঝগড়া থেমে যায়। পরে ওই কক্ষে গিয়ে দেখেন তাঁর বাবার রক্তাক্ত দেহ মেঝেতে পড়ে আছে। এ সময় তিনি চিৎকার দিলে প্রতিবেশীরা ছুটে আসেন। খবর পেয়ে পুলিশ গিয়ে লাশ উদ্ধার করে থানায় নিয়ে আসে।দিরাই থানার পরিদর্শক (তদন্ত) মো. দেলোয়ার হোসেন জানান, পুলিশের জিজ্ঞাসাবাদে সিদ্দিকা চৌধুরী তেমন কোনো কথা বলছেন না। তবে মা ও বাবার মধ্যে ঝগড়ার বিষয়টি তাঁদের ছেলে পুলিশকে জানিয়েছেন। শাহ আলম চৌধুরীর শরীরে কুড়ালের আঘাত রয়েছে। লাশের সুরতহাল শেষে ময়নাতদন্তের জন্য সুনামগঞ্জ সদর হাসপাতালের মর্গে পাঠানো হবে।</body>
</article>
