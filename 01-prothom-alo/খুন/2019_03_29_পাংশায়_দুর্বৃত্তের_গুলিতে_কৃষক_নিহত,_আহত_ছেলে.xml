<article>
  <headline>পাংশায় দুর্বৃত্তের গুলিতে কৃষক নিহত, আহত ছেলে</headline>
  <url>https://www.prothomalo.com/bangladesh/article/1585964/%E0%A6%AA%E0%A6%BE%E0%A6%82%E0%A6%B6%E0%A6%BE%E0%A7%9F-%E0%A6%A6%E0%A7%81%E0%A6%B0%E0%A7%8D%E0%A6%AC%E0%A7%83%E0%A6%A4%E0%A7%8D%E0%A6%A4%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%95%E0%A7%83%E0%A6%B7%E0%A6%95-%E0%A6%A8%E0%A6%BF%E0%A6%B9%E0%A6%A4-%E0%A6%86%E0%A6%B9%E0%A6%A4-%E0%A6%9B%E0%A7%87%E0%A6%B2%E0%A7%87</url>
  <published_at>2019-03-29T15:58:00+06:00</published_at>
  <category>খুন</category>
  <body>রাজবাড়ীর পাংশা উপজেলায় দুর্বৃত্তের গুলিতে এক কৃষক নিহত হয়েছেন। এ ঘটনায় ওই কৃষকের ছেলে আহত হয়েছেন। গতকাল বৃহস্পতিবার রাত সাড়ে ১০টায় রাজবাড়ীর পাংশা উপজেলার কলিমহর ইউনিয়নের লাহিনী রঘুনাথপুর গ্রামে এ ঘটনা ঘটে।নিহত কৃষকের নাম ওয়াহাব শেখ (৫৫)। তিনি রাজবাড়ীর পাংশা উপজেলার লাহিনী রঘুনাথপুর গ্রামের বাসিন্দা। ওয়াহাবের ছেলে সজীব (১৮) গুরুতর আহত হয়েছেন। তিনি কুষ্টিয়া খোকসা উপজেলা স্বাস্থ্য কমপ্লেক্সে চিকিৎসাধীন।নিহত ব্যক্তির পরিবারের সদস্যদের দাবি, সদ্য শেষ হওয়া পাংশা উপজেলা পরিষদ নির্বাচনে বিরোধের জের ধরে এ হত্যাকাণ্ড ঘটে।ওয়াহাব শেখের ভাতিজা হাসান আলী ও ভাগনে শরিফুল ইসলাম বলেন, গতকাল রাত সাড়ে ১০টার দিকে ওয়াহাবের মামাতো ভাই সিরাজুল ইসলাম দুলাল লাহিনী রঘুনাথপুর গ্রামে মোটরসাইকেল নিয়ে দাঁড়িয়ে ছিলেন। এ সময় কয়েকজন দুর্বৃত্ত তাঁর ওপর হামলা চালায়। তারা বন্দুক দিয়ে গুলি করার চেষ্টা করে। দুলাল দৌড়ে ওয়াহাবের বাড়িতে ঢুকে যান। এ সময় ওই দুর্বৃত্তের গুলিতে ওয়াহাব ও তাঁর ছেলে সজীব আহত হন। দুর্বৃত্তরা পালিয়ে গেলে স্থানীয় লোকজন ওয়াহাব ও সজীবকে উদ্ধার করে খোকসা উপজেলা স্বাস্থ্য কমপ্লেক্সে নিয়ে যান। সেখানে জরুরি বিভাগে ওয়াহাব শেখ মারা যান।শরিফুল ইসলামের দাবি, ওয়াহাবের মামাতো ভাই সিরাজুল ব্যবসা করার পাশাপাশি আওয়ামী লীগের রাজনীতির সঙ্গে জড়িত ছিলেন। সদ্য শেষ হওয়া উপজেলা পরিষদ নির্বাচনে সিরাজুল সেখানকার আওয়ামী লীগের বিদ্রোহী প্রার্থী আনারস প্রতীকের সমর্থক ও কর্মী ছিলেন। ধারণা করা হচ্ছে, এর জের ধরে তাঁর ওপর হামলা করে দুর্বৃত্তরা। এতে নিহত হন সিরাজুলের ফুপাতো ভাই ওয়াহাব। এ ঘটনায় থানায় মামলা করা হবে।খোকসা থানার ভারপ্রাপ্ত কর্মকর্তা (ওসি) এ বি এম মেহেদী মাসুদ প্রথম আলোকে বলেন, জরুরি বিভাগে গুলিবিদ্ধ লাশ উদ্ধার করে ময়নাতদন্ত হয়েছে। পরে পরিবারের কাছ হস্তান্তর করা হয়েছে। যেহেতু এটা পাংশা থানার ঘটনা, ওই থানায় মামলা হবে।</body>
</article>
