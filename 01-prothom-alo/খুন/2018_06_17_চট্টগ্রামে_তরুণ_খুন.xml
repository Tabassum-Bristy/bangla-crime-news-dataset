<article>
  <headline>চট্টগ্রামে তরুণ খুন</headline>
  <url>https://www.prothomalo.com/bangladesh/article/1512211/%E0%A6%9A%E0%A6%9F%E0%A7%8D%E0%A6%9F%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%87-%E0%A6%A4%E0%A6%B0%E0%A7%81%E0%A6%A3-%E0%A6%96%E0%A7%81%E0%A6%A8</url>
  <published_at>2018-06-17T23:46:00+06:00</published_at>
  <category>খুন</category>
  <body>চট্টগ্রাম নগরে মো. অনিক (২৬) নামে এক যুবককে ছুরিকাঘাতে হত্যা করা হয়েছে। মোটরসাইকেলের হর্ন দেওয়া নিয়ে দ্বন্দ্বের জের ধরে এই হত্যাকাণ্ড ঘটেছে বলে পুলিশ জানায়। রোববার রাত সাড়ে ৯টার দিকে নগরের চকবাজার থানার ব্যাটারি গলির মুখে এই হত্যাকাণ্ড ঘটেছে। পুলিশ জানায়, নিহত অনিক গাড়িচালক। নগর পুলিশের উপকমিশনার (দক্ষিণ) এস এম মোস্তাইন হোসেন প্রথম আলোকে বলেন, মোটরসাইকেলের হর্ন দেওয়া নিয়ে অনিকের ছোট ভাই রনিকের সঙ্গে স্থানীয় তরুণ মহিউদ্দিন তুষার ও তার সহযোগীদের বিকেলে ঝগড়া হয়। এর জেরে তুষার তার সহযোগীদের নিয়ে রাতে হঠাৎ অনিককে একা পেয়ে তার ওপর হামলা করে। এ সময় তারা অনিককে ছুরিকাঘাত করে।গুরুতর আহত অনিককে রাত পৌনে ১০টার দিকে চট্টগ্রাম মেডিকেল কলেজ হাসপাতালে নেওয়ার পর কর্তব্যরত চিকিৎসক মৃত ঘোষণা করেন বলে জানিয়েছেন হাসপাতালের পুলিশ ফাঁড়ির নায়েক আমির আলী।অনিক নগরীর দামপাড়া পল্টন রোডের জনৈক মো. নাসিরের ছেলে।</body>
</article>
