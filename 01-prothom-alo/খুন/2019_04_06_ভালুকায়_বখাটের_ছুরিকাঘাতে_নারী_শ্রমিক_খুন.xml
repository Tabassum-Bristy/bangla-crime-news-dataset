<article>
  <headline>ভালুকায় বখাটের ছুরিকাঘাতে নারী শ্রমিক খুন</headline>
  <url>https://www.prothomalo.com/bangladesh/article/1587348/%E0%A6%AD%E0%A6%BE%E0%A6%B2%E0%A7%81%E0%A6%95%E0%A6%BE%E0%A7%9F-%E0%A6%AC%E0%A6%96%E0%A6%BE%E0%A6%9F%E0%A7%87%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%A8%E0%A6%BE%E0%A6%B0%E0%A7%80-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95-%E0%A6%96%E0%A7%81%E0%A6%A8</url>
  <published_at>2019-04-06T18:43:00+06:00</published_at>
  <category>খুন</category>
  <body>ময়মনসিংহের ভালুকা উপজেলায় এক নারী শ্রমিককে ছুরিকাঘাতে খুন করার অভিযোগ পাওয়া গেছে। আজ শনিবার সকালে হবিরবাড়ি গ্রামে ঢাকা-ময়মনসিংহ মহাসড়কের পাশে ওই নারীকে ছুরিকাঘাত করা হয়। নিহত শ্রমিকের নাম তানিয়া (১৮)। তাঁর বাবার নাম হোসেন আলী। গ্রামের বাড়ি ময়মনসিংহের মুক্তাগাছা উপজেলার বিলসিনা গ্রামে।প্রত্যক্ষদর্শী ও পুলিশ সূত্রে জানা গেছে, উপজেলার রিদিশা নামের একটি তৈরি পোশাক কারখানায় তানিয়া দুই বছর ধরে শ্রমিকের কাজ করতেন। রাতের ডিউটি শেষে আজ সকাল ছয়টার দিকে তিনি বাসায় ফিরছিলেন। এ সময় শহীদ মিয়া নামের এক বখাটে তানিয়ার গলায় ছুরিকাঘাত করে পালিয়ে যাওয়ার চেষ্টা করেন। স্থানীয় লোকজন শহীদকে আটক করে ভালুকা মডেল থানার পুলিশে খবর দেয়। শহীদ মিয়া ঈশ্বরগঞ্জ উপজেলার চর্ণপাড়া গ্রামের জনাব আলীর ছেলে। শহীদ মিয়া ভালুকা উপজেলার হবিরবাড়ি এলাকায় ভাড়া বাসায় থাকতেন।এ বিষয়ে ভালুকা মডেল থানার উপপরিদর্শক (এসআই) মো. ফিরোজ প্রথম আলোকে বলেন, খুনের কারণ জানা যায়নি। শহীদকে জিজ্ঞাসাবাদের পর বিস্তারিত জানা যাবে। এ ব্যাপারে নিহত নারীর বড় বোন কাকলি আক্তার বাদী হয়ে থানায় মামলা করবেন।ভালুকা মডেল থানায় নিহত নারীর বড় বোন কাকলি আক্তার বলেন, তাঁরা পাঁচ বোন ও দুই ভাই। আমতলী এলাকায় তিন বোন একসঙ্গে ভাড়া বাসায় থেকে কারখানায় শ্রমিকের কাজ করেন। রাতের ডিউটি শেষে সকালে বাসায় ফেরার পথে তাঁর বোন তানিয়াকে কে যেন ছুরিকাঘাত করেছেন—এ খবর শুনে তাঁরা বাসা থেকে বের হন। পরে ঘটনাস্থলে গিয়ে তাঁর বোনের লাশ দেখতে পান। শহীদ মিয়ার সঙ্গে নিহত তানিয়ার কোনো সম্পর্ক ছিল না বলে জানান তিনি।</body>
</article>
