<article>
  <headline>দুই শিক্ষার্থীর গলায় ওড়না প্যাঁচানো ছিল</headline>
  <url>https://www.prothomalo.com/bangladesh/article/1558168/%E0%A6%A6%E0%A7%81%E0%A6%87-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%B0-%E0%A6%97%E0%A6%B2%E0%A6%BE%E0%A7%9F-%E0%A6%93%E0%A7%9C%E0%A6%A8%E0%A6%BE-%E0%A6%AA%E0%A7%8D%E0%A6%AF%E0%A6%BE%E0%A6%81%E0%A6%9A%E0%A6%BE%E0%A6%A8%E0%A7%8B-%E0%A6%9B%E0%A6%BF%E0%A6%B2</url>
  <published_at>2018-09-19T13:14:00+06:00</published_at>
  <category>খুন</category>
  <body>কুড়িগ্রাম সদর উপজেলার বিসিক শিল্প নগরীর নলেয়ারপাড় এলাকার পরিত্যক্ত সেচপাম্প থেকে দুই শিক্ষার্থীর লাশ উদ্ধার করেছে সদর থানার পুলিশ। প্রাথমিকভাবে এটি হত্যাকাণ্ড বলে ধারণা করছে পুলিশ।পুলিশ ও স্থানীয় লোকজন জানায়, উদ্ধার করা লাশ দুটি কুড়িগ্রাম পৌর এলাকার ডাকুয়াপাড়া গ্রামের কৃষক জোবেদ আলীর মেয়ে সেলিনা আক্তার (১৪) ও একই ইউনিয়নের নাগদারপাড় পূর্ব কল্যাণ গ্রামের সৈয়দ আলীর ছেলে জাহাঙ্গীর আলমের (১৬)। সেলিনা বেলগাছা ইউনিয়নের নাগদারপাড় এলাকার আমিন উদ্দিন দ্বিমুখী দাখিল মাদ্রাসার অষ্টম শ্রেণিতে পড়ত। জাহাঙ্গীর কুড়িগ্রাম টেকনিক্যাল স্কুল অ্যান্ড কলেজের নবম শ্রেণির ছাত্র ছিল।স্থানীয় লোকজনের ভাষ্য, তারা দুজন আমিন উদ্দিন দ্বিমুখী দাখিল মাদ্রাসায় লেখাপড়া করত। জাহাঙ্গীর এবার কুড়িগ্রাম টেকনিক্যাল স্কুল অ্যান্ড কলেজের নবম শ্রেণিতে ভর্তি হয়। গতকাল শিক্ষাপ্রতিষ্ঠানে যাওয়ার কথা বলে বাড়ি থেকে বের হওয়ার পর তারা আর ফেরেনি। এলাকাবাসী সকালে বেলগাছা ইউনিয়নের নলেয়ারপাড় এলাকায় একটি পরিত্যক্ত সেচপাম্পের কাছে লাশ দুটি পড়ে থাকতে দেখে পুলিশকে খবর দেয়। পরে সদর থানা পুলিশ লাশ দুটি উদ্ধার করে ময়নাতদন্তের জন্য হাসপাতালের মর্গে পাঠায়। তাদের গলায় ওড়না প্যাঁচানো ছিল।কুড়িগ্রামের পুলিশ সুপার মো. মেহেদুল করিম বলেন, সুরতহাল প্রতিবেদন অনুযায়ী প্রাথমিকভাবে হত্যাকাণ্ড বলে ধারণা করা হচ্ছে। তদন্তের পর বিস্তারিত জানা যাবে। </body>
</article>
