<article>
  <headline>জমি নিয়ে বিরোধের জের ধরে প্রতিপক্ষের হামলায় যুবক খুন</headline>
  <url>https://www.prothomalo.com/bangladesh/article/1492466/%E0%A6%9C%E0%A6%AE%E0%A6%BF-%E0%A6%A8%E0%A6%BF%E0%A7%9F%E0%A7%87-%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A7%87%E0%A6%B0-%E0%A6%9C%E0%A7%87%E0%A6%B0-%E0%A6%A7%E0%A6%B0%E0%A7%87-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AA%E0%A6%95%E0%A7%8D%E0%A6%B7%E0%A7%87%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95</url>
  <published_at>2018-05-19T18:33:00+06:00</published_at>
  <category>খুন</category>
  <body>ঢাকার সাভারে জমি নিয়ে বিরোধের জের ধরে প্রতিপক্ষের হামলায় এক যুবক নিহত হয়েছেন। আশঙ্কাজনক অবস্থায় তাঁর ভাইকে হাসপাতালে ভর্তি করা হয়েছে। গত শুক্রবার উত্তর কলমা এলাকায় এ ঘটনা ঘটেছে। ঘটনার সঙ্গে জড়িত থাকার অভিযোগে পুলিশ একজনকে গ্রেপ্তার করেছে।নিহত যুবকের নাম এরশাদ সিকদার (৩০)। তিনি উত্তর কলমা গ্রামের হিরু মিয়ার ছেলে।সাভার মডেল থানার পুলিশ ও নিহত ব্যক্তির পারিবারিক সূত্রে জানা গেছে, বছর দশেক আগে হিরু মিয়া এবং তাঁর পাশের এলাকা জিঞ্জিরার সাইফুল ইসলাম উত্তর কলমা এলাকায় ২৩ শতাংশ জমি কেনেন। তিনি ওই জমির ১৫ শতাংশের মালিক। সাইফুল ইসলাম সম্প্রতি হিরু মিয়ার জমিসহ তাঁর জমিতে স্থাপনা নির্মাণের কাজ শুরু করেন। হিরু মিয়া শুরু থেকেই এর প্রতিবাদ করে আসছিলেন। বিরোধ নিষ্পত্তিতে এলাকায় ঘরোয়া সালিসও হয়েছে। এরপরও সাইফুল কাজ বন্ধ করেননি। এ নিয়ে উভয় পক্ষের মধ্যে বিরোধের জের ধরে গত শুক্রবার সাইফুল লোকজন নিয়ে এরশাদ সিকদার ও তাঁর বড় ভাই জাহঙ্গীর আলমের ওপর হামলা চালিয়ে কুপিয়ে তাঁদের গুরুতর আহত করেন। আশঙ্কাজনক অবস্থায় তাঁদের সাভারের এনাম মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় আজ শনিবার দুপুর ১২টার দিকে এরশাদ মারা যান।হিরু মিয়া বলেন, ঘটনার দিন বেলা দুইটার দিকে সাইফুল তাঁর ভাগনে আতিক ও এক সহযোগীকে নিয়ে তাঁদের বাড়ির পাশে যান। এরপর তাঁর বড় ছেলে জাহাঙ্গীরকে বাড়ি থেকে ডেকে নিয়ে লোহার রড দিয়ে পেটাতে থাকেন। তাঁর চিৎকারে এরশাদ ঘটনাস্থলে গেলে তাঁকেও একইভাবে পেটানো হয়। একপর্যায়ে বাড়ির নারীরা তাঁদের উদ্ধারে এগিয়ে যান। এ সময় ঘটনাস্থল থেকে খানিক দূরে ওত পেতে থাকা সন্ত্রাসীরা সেখানে গিয়ে তাঁর দুই ছেলেকে ধারালো অস্ত্র দিয়ে কুপিয়ে অচেতন অবস্থায় ফেলে রেখে পালিয়ে যায়।হিরু মিয়া অভিযোগ করে বলেন, সাইফুলের লোকজন মামলা না করার জন্য তাঁকে নানাভাবে হুমকি দিয়ে যাচ্ছেন। এমনকি উল্টো তাঁদের (হিরু মিয়া এবং তাঁর ছেলে) বিরুদ্ধেই থানায় সাইফুলের পক্ষের এক লোককে দিয়ে হত্যাচেষ্টা মামলা দেওয়ার তদবির করা হচ্ছে।সাভার মডেল থানার উপপরিদর্শক (এসআই) তারিকুল ইসলাম বলেন, জমি নিয়ে বিরোধের জের ধরে সাইফুল ও তাঁর লোকজনের হামলায় এরশাদ মারা গেছেন বলে প্রাথমিক তদন্তে জানা গেছে। এ ঘটনায় সাইফুলের ভাগনে আতিকুর রহমানকে গ্রেপ্তার করা হয়েছে। এর আগে হিরু মিয়া সাভার মডেল থানায় মামলা করেছেন।</body>
</article>
