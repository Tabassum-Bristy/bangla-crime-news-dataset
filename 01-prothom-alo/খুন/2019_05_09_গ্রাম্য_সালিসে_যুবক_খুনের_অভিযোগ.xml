<article>
  <headline>গ্রাম্য সালিসে যুবক খুনের অভিযোগ</headline>
  <url>https://www.prothomalo.com/bangladesh/article/1592965/%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%8D%E0%A6%AF-%E0%A6%B8%E0%A6%BE%E0%A6%B2%E0%A6%BF%E0%A6%B8%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%96%E0%A7%81%E0%A6%A8%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%87%E0%A6%BE%E0%A6%97</url>
  <published_at>2019-05-09T14:17:00+06:00</published_at>
  <category>খুন</category>
  <body>কুষ্টিয়ার দৌলতপুর উপজেলার মরিচা ইউনিয়নের বালিরদিয়ার গ্রামে সালিস বৈঠকে প্রতিপক্ষের হামলায় মহিবুল মণ্ডল (৩০) নামের এক যুবক নিহত হয়েছেন বলে অভিযোগ পাওয়া গেছে।নিহত মহিবুল বালিরদিয়ার গ্রামের মো. জামাত মণ্ডলের ছেলে। মহিবুলের লাশ কুষ্টিয়া জেনারেল হাসপাতাল মর্গে রয়েছে। এ ঘটনায় থানায় হত্যা মামলা হয়েছে।পুলিশ ও স্থানীয় সূত্র জানায়, গতকাল বুধবার কলাগাছ কাটাকে কেন্দ্র করে মহিবুলের সঙ্গে স্থানীয় প্রতিবেশী পল্টু ও তাহেরের বিরোধ দেখা দেয়। এ বিষয়ে মরিচা ইউনিয়ন পরিষদের (ইউপি) চেয়ারম্যান শাহ আলমগীরের কাছে অভিযোগ যায়। বিকেল সাড়ে পাঁচটার দিকে বালিরদিয়ার গ্রামে চেয়ারম্যানের বাড়িতে সালিস বৈঠক ডাকা হয়। বৈঠক শুরু হওয়ার আগে সেখানে উভয় পক্ষের লোকজন জড়ো হয়। কথা-কাটাকাটির একপর্যায়ে বৈঠকে থাকা কয়েক ব্যক্তি মহিবুলের ওপর হামলা চালান। এতে গুরুতর আহত হলে তাঁকে প্রথমে দৌলতপুর উপজেলা স্বাস্থ্য কমপ্লেক্সে নেওয়া হয়। সেখানে তাঁর অবস্থার অবনতি হলে উন্নত চিকিৎসার জন্য কুষ্টিয়া জেনারেল হাসপাতালে নেওয়ার পথে রাত দেড়টার দিকে তাঁর মৃত্যু হয়।চেয়ারম্যান শাহ আলমগীর প্রথম আলোকে বলেন, ‘বাড়িতে সালিস বৈঠক শুরু হওয়ার আগেই উভয় পক্ষ তর্কে জড়িয়ে পড়ে। একপর্যায়ে মহিবুলকে প্রতিপক্ষের লোকজন কোপায়। আমাকেও আঘাত করতে গিয়েছিল।’নিহত মহিবুলের মামা মইনুল হক বলেন, এ ব্যাপারে থানায় মামলা হয়েছে। পুলিশ ঘটনার তদন্ত করছে। প্রকৃত আসামিদের ধরার দাবি জানান তিনি। দৌলতপুর থানার ভারপ্রাপ্ত কর্মকর্তা (ওসি) নজরল ইসলাম বলেন, নিহত মহিবুলের পরিবারের পক্ষ থেকে দৌলতপুর থানায় একটি অভিযোগ দায়ের করা হয়েছে। আসামিদের গ্রেপ্তারে অভিযান চলছে। পাঁচজনকে আটক করা হয়েছে। ময়নাতদন্তের জন্য মহিবুলের লাশ কুষ্টিয়া জেনারেল হাসপাতালের মর্গে পাঠানো হয়েছে বলে জানান ওসি।</body>
</article>
