<article>
  <headline>চাঁদপুরে স্কুলশিক্ষককে গলা কেটে হত্যা</headline>
  <url>https://www.prothomalo.com/bangladesh/article/1605431/%E0%A6%9A%E0%A6%BE%E0%A6%81%E0%A6%A6%E0%A6%AA%E0%A7%81%E0%A6%B0%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%95%E0%A6%95%E0%A7%87-%E0%A6%97%E0%A6%B2%E0%A6%BE-%E0%A6%95%E0%A7%87%E0%A6%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-07-21T20:35:00+06:00</published_at>
  <category>খুন</category>
  <body>চাঁদপুরে ষোলঘর সরকারি প্রাথমিক বিদ্যালয়ের শিক্ষক জয়ন্তী চক্রবর্তীকে (৪৫) গলা কেটে হত্যা করা হয়েছে। আজ রোববার বিকেলে শহরের ষোলঘর ওয়াপদা কলোনির একটি ভবনের তৃতীয় তলায় এ ঘটনা ঘটে।তিন সন্তানের জননী জয়ন্তী চক্রবর্তীর বাড়ি চাঁদপুরের শাহরাস্তি উপজেলায়। স্বামী অলক গোস্বামীর সঙ্গে পানি উন্নয়ন বোর্ডের ওই কলোনিতে থাকতেন তিনি।পুলিশ জানায়, বিকেল পাঁচটায় কয়েকজন শিক্ষার্থী জয়ন্তীর কাছে প্রাইভেট পড়তে যায়। ঘরে ঢুকে জয়ন্তীর গলা কাটা মরদেহ দেখে তারা ৯৯৯-এ কল দেয়। এরপর পুলিশ ঘটনাস্থলে এসে লাশ উদ্ধার করে।নিহত নারীর পরিবার সূত্রে জানা গেছে, রোববার তিনি বিদ্যালয় থেকে ছুটি নিয়ে বাসায় ছিলেন। তাঁর স্বামী ছোট মেয়েকে নিয়ে ঢাকা গিয়েছিলেন। তাঁর অন্য দুই সন্তানও বাড়ির বাইরে থেকে পড়াশোনা করে।বিদ্যালয়ের প্রধান শিক্ষক ও চাঁদপুর সদর উপজেলা প্রাথমিক শিক্ষক সমিতির সভাপতি মোস্তফা কামাল জানান, ‘খবর পেয়ে আমরা ঘটনাস্থলে গিয়েছি। তবে কী কারণে তাঁকে হত্যা করা হয়েছে, তা এখনো জানা যায়নি।’চাঁদপুর মডেল থানার উপপরিদর্শক (এসআই) অনুপ চক্রবর্তী প্রথম আলোকে বলেন, ওই শিক্ষক বাসায় একা ছিলেন। শনিবারই তিনি প্রধান শিক্ষকের কাছ থেকে ছুটি নিয়ে রেখেছিলেন। ঘটনাটি তদন্ত করে দেখা হচ্ছে।খবর পেয়ে চাঁদপুরের অতিরিক্ত পুলিশ সুপার (প্রশাসন ও অপরাধ) মো. মিজানুর রহমান, অতিরিক্ত পুলিশ সুপার (সদর সার্কেল) মো. জাহেদ পারভেজ চৌধুরী, পিবিআইয়ের একটি দল ঘটনাস্থল পরিদর্শন করেছে।</body>
</article>
