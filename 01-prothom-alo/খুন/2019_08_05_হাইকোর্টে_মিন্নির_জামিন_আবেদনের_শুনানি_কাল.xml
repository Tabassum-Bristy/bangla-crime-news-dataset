<article>
  <headline>হাইকোর্টে মিন্নির জামিন আবেদনের শুনানি কাল</headline>
  <url>https://www.prothomalo.com/bangladesh/article/1607993/%E0%A6%B9%E0%A6%BE%E0%A6%87%E0%A6%95%E0%A7%8B%E0%A6%B0%E0%A7%8D%E0%A6%9F%E0%A7%87-%E0%A6%AE%E0%A6%BF%E0%A6%A8%E0%A7%8D%E0%A6%A8%E0%A6%BF%E0%A6%B0-%E0%A6%9C%E0%A6%BE%E0%A6%AE%E0%A6%BF%E0%A6%A8-%E0%A6%86%E0%A6%AC%E0%A7%87%E0%A6%A6%E0%A6%A8%E0%A7%87%E0%A6%B0-%E0%A6%B6%E0%A7%81%E0%A6%A8%E0%A6%BE%E0%A6%A8%E0%A6%BF-%E0%A6%95%E0%A6%BE%E0%A6%B2</url>
  <published_at>2019-08-05T12:54:00+06:00</published_at>
  <category>খুন</category>
  <body>বরগুনায় আলোচিত রিফাত শরীফ হত্যা মামলায় গ্রেপ্তার হয়ে কারাগারে থাকা তাঁর স্ত্রী আয়শা সিদ্দিকা মিন্নির জামিন চেয়ে করা আবেদনের ওপর কাল শুনানির জন্য দিন রেখেছেন হাইকোর্ট। রাষ্ট্রপক্ষের সময়ের আরজির পরিপ্রেক্ষিতে বিচারপতি শেখ মো. জাকির হোসেন ও বিচারপতি মো. মোস্তাফিজুর রহমানের সমন্বয়ে গঠিত হাইকোর্ট বেঞ্চ শুনানির জন্য এ দিন ঠিক করেন।আজ সোমবার সকালে জামিন চেয়ে মিন্নির করা আবেদনটি আদালতে দাখিল করেন জ্যেষ্ঠ আইনজীবী জেড আই খান পান্না। সঙ্গে ছিলেন, আইনজীবী এম মাইনুল ইসলাম ও মাক্কিয়া ফাতেমা ইসলাম। পরে রাষ্ট্রপক্ষের সময়ের আরজির পরিপ্রেক্ষিতে আদালত আগামীকাল মঙ্গলবার দিন রাখেন।রাষ্ট্রপক্ষে সময়ের আরজি জানান, ডেপুটি অ্যাটর্নি জেনারেল মো. রেজাউল করিম।গত ২৬ জুন বরগুনা সরকারি কলেজের সামনে প্রকাশ্যে কুপিয়ে হত্যা করা হয় রিফাত শরীফকে। ওই ঘটনায় সামাজিক যোগাযোগমাধ্যমে ছড়িয়ে পড়া ভিডিওতে দেখা যায়, সাব্বির আহমেদ ওরফে নয়ন বন্ড ও রিফাত ফরাজী তাঁকে রামদা দিয়ে কোপাচ্ছেন। ঘটনার দিন থেকেই নিখোঁজ হন তাঁরা। এর ছয়দিন পর ২ জুলাই নয়ন বন্ড পুলিশের সঙ্গে ‘বন্দুকযুদ্ধে’ নিহত হন। পরে রিফাত ফরাজীকে গ্রেপ্তার দেখায় পুলিশ।এই মামলায় রিফাত শরীফের স্ত্রী আয়শা সিদ্দিকাকে গ্রেপ্তার দেখায় পুলিশ। পরে তাঁকে রিমান্ডে নেওয়া হয়। তিনি স্বীকারোক্তিমূলক জবানবন্দি দেন। তবে তাঁর বাবা বলেন, পুলিশ যা বলতে বলেছে, আদালতে তা-ই বলেছেন আয়শা সিদ্দিকা। পরে জামিন চেয়ে আবেদন করলে গত ২১ জুলাই বরগুনার জ্যেষ্ঠ বিচারিক হাকিমের আদালত তা নাকচ করেন। ২৩ জুলাই বরগুনা জেলা ও দায়রা জজ আদালতে মিন্নির পক্ষ থেকে জামিন আবেদন করা হয়। ৩০ জুলাই শুনানি নিয়ে তা নামঞ্জুর করেন আদালত।আরও পড়ুন:হাইকোর্টে জামিন চাইলেন মিন্নি    </body>
</article>
