<article>
  <headline>সাভারে ছুরিকাঘাতে এইচএসসি পরীক্ষার্থী নিহত, গ্রেপ্তার তিন</headline>
  <url>https://www.prothomalo.com/bangladesh/article/1590518/%E0%A6%B8%E0%A6%BE%E0%A6%AD%E0%A6%BE%E0%A6%B0%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%8F%E0%A6%87%E0%A6%9A%E0%A6%8F%E0%A6%B8%E0%A6%B8%E0%A6%BF-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-04-24T23:59:00+06:00</published_at>
  <category>খুন</category>
  <body>ঢাকার সাভারে প্রতিপক্ষের ছুরিকাঘাতে এক এইচএসসি পরীক্ষার্থী চিকিৎসাধীন অবস্থায় মারা গেছেন। ঘটনার সঙ্গে জড়িত থাকার অভিযোগে পুলিশ তিনজনকে গ্রেপ্তার করেছে। এই ঘটনায় আহত হয়ে আরও তিনজন হাসপাতালে চিকিৎসাধীন।নিহত শিক্ষার্থীর নাম নাঈম হোসেন (২২)। তিনি সাভার পৌর এলাকার দক্ষিণ রাজাসন মহল্লার মনির হোসেনের ছেলে। নাঈম এ বছর সাভার ট্রাস্ট কলেজ থেকে উচ্চমাধ্যমিক পরীক্ষা দিচ্ছিলেন। বুধবার ভোরে তিনি সাভারের এনাম মেডিকেল কলেজ হাসপাতালে মারা যান।সাভার মডেল থানার পুলিশ জানায়, গত মঙ্গলবার রাতে দক্ষিণ রাজাসন এলাকার শাকিল নামের এক তরুণ তাঁর কয়েকজন বন্ধু নিয়ে মদ পান করে রাস্তায় মাতলামি করছিলেন। এতে নাঈম বাধা দিলে শাকিল ও তাঁর বন্ধুরা তাঁকে গালিগালাজ করেন। খবর পেয়ে নাঈমের বন্ধুরা ঘটনাস্থলে এলে দুই পক্ষের মধ্যে সংঘর্ষ বেধে যায়। এ সময় একপক্ষ আরেক পক্ষকে ছুরিকাঘাত করে। এতে উভয় পক্ষের অন্তত পাঁচজন আহত হন। তাঁদের মধ্যে রাতেই নাঈম, জুম্মন, শামীম ও হৃদয় নামে চারজনকে সাভারের এনাম মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় বুধবার ভোরে নাঈম মারা যান।নাঈমের মৃত্যুর ঘটনায় তাঁর বাবা মনির হোসেন ১২ জনের নাম উল্লেখ করে অজ্ঞাত আরও কয়েকজনকে আসামি করে বুধবার সাভার মডেল থানায় মামলা করেছেন।সাভার মডেল থানার উপপরিদর্শক (এসআই) রুবেল হোসেন বলেন, মামলা দায়েরের পর শাকিল, মিলন ও রিফাত নামে তিনজনকে গ্রেপ্তার করা হয়েছে। হাসপাতালে চিকিৎসাধীন জুম্মন, শামীম ও হৃদয়কে পুলিশের নজরদারিতে রাখা হয়েছে।</body>
</article>
