<article>
  <headline>পুলিশের সোর্সকে ডেকে নিয়ে হত্যা</headline>
  <url>https://www.prothomalo.com/bangladesh/article/1592404/%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%B8%E0%A7%8B%E0%A6%B0%E0%A7%8D%E0%A6%B8%E0%A6%95%E0%A7%87-%E0%A6%A1%E0%A7%87%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-05-06T09:53:00+06:00</published_at>
  <category>খুন</category>
  <body>রাজধানীর রামপুরায় মুঠোফোনে ডেকে নিয়ে পুলিশের সোর্সকে কুপিয়ে হত্যার ঘটনা ঘটেছে। গতকাল রোববার দিবাগত রাত আড়াইটার দিকে রামপুরার জামতলার ৩১২/৩৬ বি ব্লক এলাকায় এ ঘটনা ঘটে।নিহত ব্যক্তির নাম রাসেল (২৩)। বাবার নাম মো. মোতালেব। তিনি খিলগাঁওয়ের তালতলা এলাকার বাসিন্দা।|পুলিশ সূত্রে জানা গেছে, রাসেল পুলিশের সোর্স হিসেবে কাজ করতেন। গতকাল রাত আড়াইটার দিকে রাসেলের পরিচিত একজন মুঠোফোনে তাঁকে বাসার সামনে থেকে ডেকে নিয়ে যান। পরে রক্তাক্ত অবস্থায় রাসেলকে রাত সোয়া তিনটার দিকে ঢাকা মেডিকেল কলেজ হাসপাতালের জরুরি বিভাগে নেওয়া হলে কর্তব্যরত চিকিৎসক মৃত ঘোষণা করেন। রাসেলের পেট, হাত ও পাঁজরে ধারালো অস্ত্রের আঘাত ছিল।ঘটনার সত্যতা নিশ্চিত করেছেন ঢাকা মেডিকেল কলেজ হাসপাতালের পুলিশ ফাঁড়ির পরিদর্শক মো. বাচ্চু মিয়া। তিনি জানান, রাসেলের মরদেহ ঢাকা মেডিকেল কলেজের মর্গে রাখা আছে।</body>
</article>
