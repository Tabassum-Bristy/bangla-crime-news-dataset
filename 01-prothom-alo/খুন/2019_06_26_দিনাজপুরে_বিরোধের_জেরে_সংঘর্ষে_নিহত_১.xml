<article>
  <headline>দিনাজপুরে বিরোধের জেরে সংঘর্ষে নিহত ১</headline>
  <url>https://www.prothomalo.com/bangladesh/article/1601223/%E0%A6%A6%E0%A6%BF%E0%A6%A8%E0%A6%BE%E0%A6%9C%E0%A6%AA%E0%A7%81%E0%A6%B0%E0%A7%87-%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A7%87%E0%A6%B0-%E0%A6%9C%E0%A7%87%E0%A6%B0%E0%A7%87-%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A7</url>
  <published_at>2019-06-26T14:33:00+06:00</published_at>
  <category>খুন</category>
  <body>দিনাজপুরের নবাবগঞ্জে জমিসংক্রান্ত বিরোধের জের ধরে প্রতিপক্ষের ছুরিকাঘাতে জামাল হোসেন (৪৫) নামের একজন নিহত হয়েছেন। আহত হয়েছেন তিনজন। গতকাল মঙ্গলবার রাত ১০টার দিকে এ ঘটনা ঘটে।নিহত জামাল হোসেনের বাড়ি নবাবগঞ্জ উপজেলার হরিপুর কোনাকুড়ি গ্রামে। এ ঘটনায় নিহত ব্যক্তির ছেলে সাইদুল ইসলাম বাদী হয়ে ১৫ জনকে আসামি করে হত্যা মামলা করেছেন। পুলিশ তিনজনকে গ্রেপ্তার করেছে।প্রত্যক্ষদর্শী ব্যক্তিদের বরাত দিয়ে পুলিশ জানায়, দীর্ঘদিন ধরে জামাল হোসেন ও দিলবর হোসেনের পরিবারের সঙ্গে একই এলাকার ইসার উদ্দিনের পরিবারের জমিসংক্রান্ত বিরোধ চলছিল। গতকাল রাতে জমির পানি নিষ্কাশনের জন্য নালা কাটার সময় ইসার উদ্দিনের লোকজনের সঙ্গে তাঁদের সংঘর্ষ হয়। এ সময় প্রতিপক্ষের ধারালো অস্ত্রের আঘাতে আহত হন জামাল হোসেন, দিলবর হোসেনের স্ত্রী সোনাবানু, ছেলে রবিমান ও মকবুল হোসেন। হাসপাতালে নেওয়ার পর কর্তব্যরত চিকিৎসক জামাল হোসেনকে মৃত ঘোষণা করেন।নবাবগঞ্জ থানার ভারপ্রাপ্ত কর্মকর্তা (ওসি) সুব্রত কুমার সরকার একজনের মৃত্যুর খবরের সত্যতা নিশ্চিত করে বলেন, এ ঘটনায় করা মামলায় তিনজনকে গ্রেপ্তার করা হয়েছে। অন্য আসামিদের গ্রেপ্তারে অভিযান চলছে। ময়নাতদন্তের জন্য জামালের লাশ এম আবদুর রহিম মেডিকেল কলেজ হাসপাতালের মর্গে পাঠানো হয়েছে।</body>
</article>
