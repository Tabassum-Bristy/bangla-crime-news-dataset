<article>
  <headline>রাজবাড়ীতে এক ব্যক্তির লাশ উদ্ধার</headline>
  <url>https://www.prothomalo.com/bangladesh/article/1608346/%E0%A6%B0%E0%A6%BE%E0%A6%9C%E0%A6%AC%E0%A6%BE%E0%A7%9C%E0%A7%80%E0%A6%A4%E0%A7%87-%E0%A6%8F%E0%A6%95-%E0%A6%AC%E0%A7%8D%E0%A6%AF%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-07T13:18:00+06:00</published_at>
  <category>খুন</category>
  <body>রাজবাড়ীর কালুখালী উপজেলায় এক ব্যক্তির লাশ উদ্ধার করা হয়েছে। তাঁকে বন্দুকের বাঁট দিয়ে পিটিয়ে হত্যা করা হয়েছে বলে ধারণা করা হচ্ছে। আজ বুধবার সকালে উপজেলার সীমান্তবর্তী মাগুরার গড়াই নদের বিলনাথ গ্রামের বদনপুর চর থেকে ওই ব্যক্তির মরদেহ উদ্ধার করা হয়েছে।নিহত ব্যক্তির নাম ফিরোজ জোয়ারদার। তাঁর বাড়ি কালুখালী উপজেলার সাওরাইল ইউনিয়নের আলমডাঙ্গা গ্রামে। তাঁর বাবার নাম আকবর হোসেন জোয়ারদার। পুলিশের দাবি, ফিরোজ একজন চিহ্নিত সন্ত্রাসী এবং তাঁর বিরুদ্ধে কালুখালী থানায় দুটি মামলা রয়েছে।প্রত্যক্ষদর্শী কয়েকজন জানান, আজ ভোরে গড়াই নদে এক গৃহবধূ পানি আনতে যান। ওই সময় তিনি ফিরোজের মরদেহ পড়ে থাকতে দেখেন। পরে তিনি ফিরোজের বাড়ি এসে খবর দিলে পরিবারের সদস্যরা ফিরোজের মরদেহ শনাক্ত করেন। লাশের পাশে বন্দুকের একটি ভাঙা বাঁট পড়ে থাকতে দেখা যায়। ফিরোজের মাথাসহ শরীরের বিভিন্ন স্থানে জখমের চিহ্ন রয়েছে।কালুখালী থানার ভারপ্রাপ্ত কর্মকর্তা (ওসি) সহিদুল ইসলাম লাশ উদ্ধারের তথ্যের সত্যতা নিশ্চিত করেন। তিনি বলেন, প্রাথমিকভাবে ধারণা করা হচ্ছে, ফিরোজকে বন্দুকের বাঁট দিয়ে পিটিয়ে হত্যা করা হয়েছে। অভ্যন্তরীণ কোন্দলের কারণেও এই হত্যাকাণ্ড ঘটে থাকতে পারে।</body>
</article>
