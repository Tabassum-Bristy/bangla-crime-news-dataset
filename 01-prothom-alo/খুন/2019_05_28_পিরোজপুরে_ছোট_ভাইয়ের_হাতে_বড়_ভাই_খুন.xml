<article>
  <headline>পিরোজপুরে ছোট ভাইয়ের হাতে বড় ভাই খুন</headline>
  <url>https://www.prothomalo.com/bangladesh/article/1596361/%E0%A6%AA%E0%A6%BF%E0%A6%B0%E0%A7%8B%E0%A6%9C%E0%A6%AA%E0%A7%81%E0%A6%B0%E0%A7%87-%E0%A6%9B%E0%A7%8B%E0%A6%9F-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%AC%E0%A7%9C-%E0%A6%AD%E0%A6%BE%E0%A6%87-%E0%A6%96%E0%A7%81%E0%A6%A8</url>
  <published_at>2019-05-28T11:30:00+06:00</published_at>
  <category>খুন</category>
  <body>পিরোজপুরের ইন্দুরকানি উপজেলায় ছোট ভাইয়ের হাতে বড় ভাই খুন হয়েছেন বলে অভিযোগ পাওয়া গেছে। গতকাল সোমবার রাতে উপজেলার সাউদখালী গ্রামে এ ঘটনা ঘটে।নিহত ব্যক্তির নাম ফোরকান হাওলাদার (৩০)। তিনি স্থানীয় ডেপসাবুনিয়া সরকারি প্রাথমিক বিদ্যালয়ের শিক্ষক ছিলেন। এ ঘটনায় ছোট ভাই সোলায়মান হাওলাদারকে (২৭) আটক করেছে পুলিশ।পুলিশ ও নিহত ব্যক্তির বাবা আবদুস সালাম হাওলাদার বলেন, সোলায়মান মানসিকভাবে অসুস্থ। গতকাল রাতে ফোরকান অসুস্থ সোলায়মানকে ওষুধ খেতে বলেন। ওষুধ না খাওয়ায় ফোরকান তাঁর (সোলায়মান) ওপর রেগে যান, চড়-থাপ্পড় মারেন। পরে রাত পৌনে নয়টার দিকে ফোরকান ঘুমাতে গেলে ক্ষিপ্ত সোলায়মান ঘরে থাকা মাটি কাটার শাবল দিয়ে তাঁর (ফোরকান) মাথায় আঘাত করেন। গুরুতর আহত অবস্থায় ফোরকানকে পিরোজপুর সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।আজ মঙ্গলবার সকালে পিরোজপুরের ভারপ্রাপ্ত পুলিশ সুপার মোল্লা আজাদ হোসেন ঘটনাস্থল পরিদর্শন করেন।পিরোজপুর সদর হাসপাতালের কর্তব্যরত চিকিৎসক ইশতিয়াক আহমেদ বলেন, গতকাল রাত ১০টার দিকে ফোরকান হাওলাদারকে হাসপাতালে মৃত অবস্থায় নিয়ে আসা হয়। তাঁর মাথায় কয়েকটি ধারালো অস্ত্রের জখম ছিল।উপজেলার বালিপাড়া ইউনিয়ন পরিষদের (ইউপি) চেয়ারম্যান কবির হোসেন বয়াতি বলেন, ‘সোলায়মান মানসিক রোগী । তাঁর পরিবার আমাদের এ–সংক্রান্ত চিকিৎসার ব্যবস্থাপত্র দেখিয়েছে।’ইন্দুরকানি থানার ভারপ্রাপ্ত কর্মকর্তা (ওসি) হাবিবুর রহমান বলেন, আজ সকালে সোলায়মান হাওলাদারকে বাড়ি থেকে আটক করেছে পুলিশ। নিহত ফোরকান হাওলাদারের লাশ ময়নাতদন্তের জন্য পিরোজপুর সদর হাসপাতালের মর্গে পাঠানো হয়েছে। এ ঘটনায় মামলার বিষয়টি প্রক্রিয়াধীন।</body>
</article>
