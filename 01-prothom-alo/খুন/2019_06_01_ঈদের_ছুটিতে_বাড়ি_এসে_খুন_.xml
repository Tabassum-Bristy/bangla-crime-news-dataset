<article>
  <headline>ঈদের ছুটিতে বাড়ি এসে খুন!</headline>
  <url>https://www.prothomalo.com/bangladesh/article/1597199/%E0%A6%88%E0%A6%A6%E0%A7%87%E0%A6%B0-%E0%A6%9B%E0%A7%81%E0%A6%9F%E0%A6%BF%E0%A6%A4%E0%A7%87-%E0%A6%AC%E0%A6%BE%E0%A7%9C%E0%A6%BF-%E0%A6%8F%E0%A6%B8%E0%A7%87-%E0%A6%96%E0%A7%81%E0%A6%A8</url>
  <published_at>2019-06-01T13:43:00+06:00</published_at>
  <category>খুন</category>
  <body>বগুড়ার দুপচাঁচিয়া উপজেলায় ঈদের ছুটি কাটাতে বাড়িতে এসে হত্যার শিকার হলেন এক তরুণ। আজ শনিবার সকালে বাড়ি থেকে আধা কিলোমিটার দূরের নির্জন একটি পুকুরপাড় থেকে তরুণের লাশ উদ্ধার করা হয়।নিহত তরুণের নাম নাঈম হোসেন (১৮)। তিনি উপজেলার তালোড়া ইউনিয়নের নলঘড়িয়া গ্রামের ওমর আলীর ছেলে। নাঈম ঢাকায় একটি দোকানে চাকরি করতেন।  পারিবারিক সূত্রে জানা গেছে, নাঈম হোসেন তাঁর বাবার সঙ্গে ঢাকায় থাকেন। সেখানে একটি দোকানে চাকরি করেন। ঈদের ছুটি কাটাতে গত বৃহস্পতিবার বাড়ি আসেন। গতকাল শুক্রবার ইফতারের পর মুঠোফোনে টাকা রিচার্জ করার জন্য বাড়ি থেকে বের হন। রাতে বাড়ি না ফেরায় তাঁর মা গ্রামের প্রতিবেশীদের বাড়িতে খোঁজখবর করেন। তাঁকে না পেয়ে মা ঘুমিয়ে পড়েন। সার্‌রি খাওয়ার পর মা আবারও খোঁজাখুঁজি করেন। কিন্তু কোনো সন্ধান পাননি। পরে সকালে গ্রামের লোকজন গ্রাম থেকে আধা কিলোমিটার দূরে সিংড়াগাড়ি নামকস্থানে নির্জন একটি পুকুরপাড়ে তাঁর লাশ দেখতে পান।এ তথ্যের সত্যতা নিশ্চিত করেছেন দুপচাঁচিয়া থানার ভারপ্রাপ্ত কর্মকর্তা (ওসি) মিজানুর রহমান। তিনি বলেন, খবর পেয়ে পুলিশ ঘটনাস্থল থেকে তরুণের লাশ উদ্ধার করে। প্রাথমিকভাবে ধারণা করা হচ্ছে, তরুণকে হত্যা করা হয়েছে।</body>
</article>
