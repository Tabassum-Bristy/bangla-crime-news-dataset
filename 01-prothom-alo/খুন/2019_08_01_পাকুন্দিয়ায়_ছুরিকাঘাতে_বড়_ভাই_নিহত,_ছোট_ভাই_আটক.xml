<article>
  <headline>পাকুন্দিয়ায় ছুরিকাঘাতে বড় ভাই নিহত, ছোট ভাই আটক</headline>
  <url>https://www.prothomalo.com/bangladesh/article/1607370/%E0%A6%AA%E0%A6%BE%E0%A6%95%E0%A7%81%E0%A6%A8%E0%A7%8D%E0%A6%A6%E0%A6%BF%E0%A7%9F%E0%A6%BE%E0%A7%9F-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AC%E0%A7%9C-%E0%A6%AD%E0%A6%BE%E0%A6%87-%E0%A6%A8%E0%A6%BF%E0%A6%B9%E0%A6%A4-%E0%A6%9B%E0%A7%8B%E0%A6%9F-%E0%A6%AD%E0%A6%BE%E0%A6%87-%E0%A6%86%E0%A6%9F%E0%A6%95</url>
  <published_at>2019-08-01T19:05:00+06:00</published_at>
  <category>খুন</category>
  <body>কিশোরগঞ্জের পাকুন্দিয়া উপজেলায় এক যুবকের ছুরিকাঘাতে তাঁর বড় ভাই নিহত হয়েছেন বলে অভিযোগ উঠেছে। আজ বৃহস্পতিবার বেলা আড়াইটার দিকে উপজেলার মাইজহাটি রবিদাস কলোনিতে এ ঘটনা ঘটে। অভিযুক্ত ব্যক্তিকে আটক করেছে পুলিশ।আটক যুবকের নাম আনন্দ রবিদাস (৩২)। নিহত ব্যক্তির নাম চন্দন রবিদাস (৩৮)। তাঁরা রবিদাস কলোনির গোপাল চান রবিদাসের ছেলে। পেশায় চর্মকার।পুলিশ সূত্রে জানা গেছে, বেলা আড়াইটার দিকে জমিসংক্রান্ত পারিবারিক কলহের জেরে দুই ভাইয়ের মধ্যে বাগ্‌বিতণ্ডা হয়। একপর্যায়ে ছোট ভাই আনন্দ রবিদাস বড় ভাই চন্দন রবিদাসের বুক ও কপালে উপর্যুপরি ছুরিকাঘাত করেন। এতে ঘটনাস্থলেই চন্দনের মৃত্যু হয়।পাকুন্দিয়ার আহুতিয়া তদন্ত কেন্দ্রের পুলিশ পরিদর্শক মো. শফিকুল ইসলাম বলেন, খবর পেয়ে তিনিসহ কয়েকজন পুলিশ ওই বাড়িতে যান। স্থানীয় ব্যক্তিদের সহযোগিতায় তাঁরা আনন্দকে আটক করেছেন। নিহত ব্যক্তির মরদেহ ময়নাতদন্তের জন্য কিশোরগঞ্জ জেনারেল হাসপাতালের মর্গে পাঠানো হয়েছে।</body>
</article>
