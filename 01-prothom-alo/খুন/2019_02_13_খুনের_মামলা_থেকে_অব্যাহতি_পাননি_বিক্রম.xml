<article>
  <headline>খুনের মামলা থেকে অব্যাহতি পাননি বিক্রম</headline>
  <url>https://www.prothomalo.com/entertainment/article/1578849/%E0%A6%96%E0%A7%81%E0%A6%A8%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%AC%E0%A7%8D%E0%A6%AF%E0%A6%BE%E0%A6%B9%E0%A6%A4%E0%A6%BF-%E0%A6%AA%E0%A6%BE%E0%A6%A8%E0%A6%A8%E0%A6%BF-%E0%A6%AC%E0%A6%BF%E0%A6%95%E0%A7%8D%E0%A6%B0%E0%A6%AE</url>
  <published_at>2019-02-13T18:42:00+06:00</published_at>
  <category>খুন</category>
  <body>ভারতের পশ্চিমবঙ্গের মডেল সনিকা সিংহ চৌহানের মৃত্যুর ঘটনায় দায়ের করা মামলা থেকে অব্যাহতি চেয়ে আবেদন করেন ভারতের বাংলা সিরিয়ালের অন্যতম জনপ্রিয় তারকা বিক্রম চট্টোপাধ্যায়। কিন্তু এবার কলকাতা হাইকোর্ট সেই আবেদন খারিজ করে দিয়েছেন। বিচারপতি শিবকান্ত প্রসাদের একক বেঞ্চ আবেদন খারিজ করে জানিয়ে দেন, নিম্ন আদালতে মামলাটি চলছে। তাই হাইকোর্ট কোনো হস্তক্ষেপ করবেন না। বরং এই মামলায় দ্রুত অভিযোগ গঠনের নির্দেশ দিয়েছেন বিচারপতি।২০১৭ সালের ২৯ এপ্রিল দক্ষিণ কলকাতায় রাসবিহারী মোড়ের কাছে লেক মলের সামনে ভোররাত চারটার দিকে সড়ক দুর্ঘটনায় নিহত হন সনিকা। বিক্রম চট্টোপাধ্যায়ের সঙ্গে গাড়িতে ছিলেন তিনি। গাড়িটি চালাচ্ছিলেন বিক্রম। নিয়ন্ত্রণ হারিয়ে গাড়িটি ফুটপাতে উঠে পড়ে। এরপর সেটি একটি দোকানে ধাক্কা মেরে ছিটকে গিয়ে আবার ধাক্কা মারে সড়ক বিভাজকে। গাড়িটি দুমড়েমুচড়ে যায়। আহত সনিকাকে হাসপাতালে নেওয়ার পর চিকিৎসকেরা মৃত ঘোষণা করেন। এতে আহত হন বিক্রমও। সনিকার মৃত্যুতে গোড়া থেকেই মদ্যপ অবস্থায় গাড়ি চালিয়ে দুর্ঘটনা ঘটানোর অভিযোগ ওঠে বিক্রমের বিরুদ্ধে। গত বছরের ৩০ মে তাঁর নামে অনিচ্ছাকৃত খুনের মামলা করে পুলিশ। ৫ জুলাই এই মামলায় তাঁকে গ্রেপ্তার করা হয়। এরপর দীর্ঘদিন পুলিশি হেফাজতে ছিলেন তিনি।জানা গেছে, এই মামলা থেকে জামিন পেয়ে আবারও সিরিয়ালের অভিনয়ে ফিরে আসেন বিক্রম চট্টোপাধ্যায়। এই বাংলা সিরিয়ালটির নাম ‘ফাগুন বউ’। গত বছরের ১৯ মার্চ থেকে সিরিয়ালটির প্রচার শুরু হয়। অল্প দিনেই আবার নিজের জনপ্রিয়তা ফিরে পান বিক্রম। স্টার জলসার এই সিরিয়াল দর্শকের পছন্দের তালিকায় জায়গা করে নেয়। গ্রেপ্তার হওয়ার সময় বিক্রম যে সিরিয়ালে অভিনয় করছিলেন, সেটি ছিল ‘ইচ্ছে নদী’। সেখানে মেঘলা আর অনুরাগ ছিল আলোচিত জুটি। ‘ফাগুন বউ’ সিরিয়ালের মধ্য দিয়ে আলোচিত হয় রোদ্দুর আর মহুল। এই দুটি চরিত্রে অভিনয় করছেন বিক্রম আর ঐন্দ্রিলা। তাঁরা জুটি হয়ে প্রথম অভিনয় করেন জি বাংলার ‘সাত পাকে বাঁধা’ সিরিয়ালে। সেখানেও জনপ্রিয় ছিলেন তাঁরা। এবার সেই জনপ্রিয়তাকেও ছাড়িয়ে যায় রোদ্দুর আর মহুল।</body>
</article>
