<article>
  <headline>স্বামী হত্যার দায়ে স্ত্রীসহ ৩ জনের ফাঁসি</headline>
  <url>https://www.prothomalo.com/bangladesh/article/1607166/%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B8%E0%A6%B9-%E0%A7%A9-%E0%A6%9C%E0%A6%A8%E0%A7%87%E0%A6%B0-%E0%A6%AB%E0%A6%BE%E0%A6%81%E0%A6%B8%E0%A6%BF</url>
  <published_at>2019-07-31T16:38:00+06:00</published_at>
  <category>খুন</category>
  <body>রাজধানীর দারুস সালাম এলাকায় কে এম পারভেজ হাসান নামের এক ব্যক্তিকে হত্যার দায়ে তাঁর স্ত্রীসহ তিনজনের ফাঁসির আদেশ দিয়েছেন আদালত। আজ বুধবার ঢাকার দ্রুত বিচার ট্রাইব্যুনাল-১-এর বিচারক আবু জাফর মো. কামরুজ্জামান এই রায় দেন।ফাঁসির দণ্ডপ্রাপ্ত তিনজন হলেন শাহনাজ পারভীন, তাঁর ভাই গোলাম রব্বানী রাব্বি ও তানজিল আলম। রায় ঘোষণার সময় আসামিরা আদালতে হাজির ছিলেন। পরে তাঁদের কারাগারে পাঠানো হয়।মামলার সংক্ষিপ্ত বিবরণ অনুযায়ী, ২০১২ সালের ৩০ জুলাই রাজধানীর দারুস সালাম এলাকায় নিজ বাসায় খুন হন কে এম পারভেজ হাসান। এ ঘটনায় নিহতের মা মমতাজ বেগম বাদী হয়ে দারুস সালাম থানায় হত্যা মামলা দায়ের করেন।২০০৩ সালের ১০ মে এম পারভেজ হাসানের সঙ্গে শাহনাজ পারভীনের বিয়ে হয়। বিয়ের পর দীর্ঘদিন কোনো সন্তান না হওয়ায় এ নিয়ে তাঁদের মধ্যে বিভিন্ন সময় মনোমালিন্য হয়।মামলায় মমতাজ বেগম উল্লেখ করেন, কোনো সন্তান না হওয়ায় বংশ রক্ষার জন্য তাঁর ছেলে আরেকটি বিয়ে করতে চান। এর জের ধরেই পারভেজ হাসানকে হত্যা করা হয়।মামলাটি তদন্ত করে পুলিশ আদালতে প্রতিবেদন দিতে বলে, আসামি শাহানাজ পারভিন তাঁর দুই ভাই রাব্বি ও তানজিলের সহায়তায় পরস্পর যোগসাজশে পূর্বপরিকল্পিতভাবে পারভেজকে হত্যা করেন।২০১৩ সালের ২০ ডিসেম্বর শাহনাজসহ তিনজনের বিরুদ্ধে আদালতে অভিযোগপত্র দেওয়া হয়। আদালত এই অভিযোগপত্র আমলে নিয়ে ২০১৪ সালের ২০ জুলাই তিনজনের বিরুদ্ধে অভিযোগ গঠন করেন।রাষ্ট্রপক্ষ এই মামলার ১৭ জন সাক্ষীর মধ্যে ১৫ জনকে আদালতে হাজির করে।</body>
</article>
