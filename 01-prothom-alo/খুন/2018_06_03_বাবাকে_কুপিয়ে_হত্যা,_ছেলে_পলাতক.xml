<article>
  <headline>বাবাকে কুপিয়ে হত্যা, ছেলে পলাতক</headline>
  <url>https://www.prothomalo.com/bangladesh/article/1502331/%E0%A6%AC%E0%A6%BE%E0%A6%AC%E0%A6%BE%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%9B%E0%A7%87%E0%A6%B2%E0%A7%87-%E0%A6%AA%E0%A6%B2%E0%A6%BE%E0%A6%A4%E0%A6%95</url>
  <published_at>2018-06-03T22:52:00+06:00</published_at>
  <category>খুন</category>
  <body>চাঁদপুরের হাজীগঞ্জ উপজেলায় তাজুল ইসলামকে কুপিয়ে হত্যা করা হয়েছে। অভিযোগ উঠেছে, মাদকের টাকা না পেয়ে তাঁর ছেলে সুমন তাঁকে কুপিয়ে খুন করে পালিয়েছেন। রোববার বিকেল সাড়ে চারটার দিকে উপজেলার মনিনাগ গ্রামে এই ঘটনা ঘটে।পুলিশ ও স্থানীয় লোকজনের সঙ্গে কথা বলে জানা যায়, তাজুল ইসলামের (৬০) ছেলে সুমন হোসেন (৩০) দীর্ঘদিন ধরে মাদকাসক্ত। শুধরানোর জন্য কয়েক বার থানা হেফাজতেও দেওয়া হয়েছিল সুমনকে। পরে বাবা-মা তাঁকে আবার জামিনে বের করে নিয়ে আসে।পরিবার ও স্থানীয় সূত্রে জানা যায়, বিকেল চারটার দিকে তাজুল ইসলাম করাতকল থেকে গাছ কাটিয়ে কাঠ নিয়ে বাড়ির পাশে ঘাটে আসেন। নৌকা থেকে কাঠ ওঠানোর পর তিনি নৌকা পরিষ্কার করেন। এ সময় সুমন হাতে দা নিয়ে নৌকার ঘাটে দাঁড়িয়ে থাকেন। তখন শ্রমিক মান্নান দা নিয়ে ঘোরাঘুরির কারণ জানতে চাইলে সুমন তাঁকে কোপ দেওয়ার চেষ্টা করেন। মান্নান নদীতে ঝাঁপ দিয়ে রক্ষা পান। পরে তাজুল ইসলাম নৌকা থেকে পাড়ে উঠে এলে কোনো কথা বলার আগেই সুমন তাঁকে এলোপাতাড়ি কুপিয়ে আহত করেন। একপর্যায়ে ঘটনাস্থলেই তাঁর মৃত্যু হয়। পরে সুমন পালিয়ে যান।সুমনের চাচা সুলতান মিয়া ও বোন হালিমা বলেন, মাদকসেবনের জন্য সুমনকে প্রতিদিন পরিবার থেকে টাকা দেওয়া হতো। কিন্তু রোববার তাঁকে টাকা না দেওয়ায় সে মাদক সেবন করতে পারেনি। এতে সুমন উত্তেজিত হয়ে বাবা তাজুল ইসলামকে কুপিয়ে খুন করে।নিহত তাজুলের লাশের সুরতহাল প্রতিবেদন করেন হাজীগঞ্জ থানার উপপরিদর্শক (এসআই) মো. জয়নাল আবেদীন। তিনি বলেন, তাজুলের পেটে আঘাতের চিহ্ন রয়েছে। দায়ের কোপে তাঁর পা বিচ্ছিন্ন হয়ে গেছে। তাঁর লাশ উদ্ধার করে ময়নাতদন্তের জন্য থানা হেফাজতে নেওয়া হয়েছে। আর সুমনকে ধরার চেষ্টা চলছে।</body>
</article>
