<article>
  <headline>সাদুল্যাপুরে পুলিশের সোর্সকে গুলি করে হত্যা</headline>
  <url>https://www.prothomalo.com/bangladesh/article/1596105/%E0%A6%B8%E0%A6%BE%E0%A6%A6%E0%A7%81%E0%A6%B2%E0%A7%8D%E0%A6%AF%E0%A6%BE%E0%A6%AA%E0%A7%81%E0%A6%B0%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%B8%E0%A7%8B%E0%A6%B0%E0%A7%8D%E0%A6%B8%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-05-26T19:52:00+06:00</published_at>
  <category>খুন</category>
  <body>গাইবান্ধার সাদুল্যাপুরে গুলি করে পুলিশের সোর্স বুদা মিয়াকে (৫০) হত্যা করেছে দুর্বৃত্তরা। গতকাল শনিবার দিবাগত রাত সাড়ে ১২টার দিকে সাদুল্যাপুর উপজেলার ফরিদপুর ইউনিয়নের মাজেদ চেয়ারম্যানের মোড়ে এই ঘটনা ঘটে।নিহত বুদা মিয়ার বাড়ি উপজেলার দড়ি জামালপুর গ্রামে। তিনি কাপড় ব্যবসায়ী ছিলেন। তিনি পুলিশের সোর্স ছিলেন।সাদুল্যাপুর থানার পরিদর্শক (তদন্ত) মোস্তাফিজার রহমান বলেন, মাজেদ চেয়ারম্যানের মোড়ে বুদা মিয়ার কাপড়ের দোকান রয়েছে। রাতে তিনি দোকানেই থাকেন। গতকাল শনিবার রাতের খাবার খেয়ে বাড়ি থেকে কাপড়ের দোকানে যান তিনি। রাত সাড়ে ১২টার দিকে দোকানের শাটার খোলার সময় ওত পেতে থাকা দুর্বৃত্তরা তাঁর বুকে গুলি করে। এ সময় গুলির শব্দ ও বুদা মিয়ার চিৎকারে আশপাশের দোকানদাররা এগিয়ে গেলে দুর্বৃত্তরা পালিয়ে যান। তাঁকে উদ্ধার করে রংপুর মেডিকেল কলেজ হাসপাতালের উদ্দেশ্যে পাঠানো হয়। হাসপাতালে নেওয়ার পথে রংপুরের মিঠাপুকুর উপজেলার জায়গিরহাট এলাকায় পৌঁছালে তিনি মারা যান। খবর পেয়ে পুলিশ রাতেই লাশ উদ্ধার করে ময়নাতদন্তের জন্য গাইবান্ধা সদর হাসপাতালের মর্গে পাঠায়।পরিদর্শক আরও বলেন, বুদা মিয়ার বুকে গুলির ক্ষত রয়েছে। ধারণা করা হচ্ছে, শটগান দিয়ে মাত্র একটি গুলি করে দুর্বৃত্তরা। পুলিশ খুনিদের গ্রেপ্তারে অভিযান অব্যাহত রেখেছে। ঘটনাটি তদন্ত করে দেখা হচ্ছে। মামলা দায়েরের প্রস্তুতি চলছে।</body>
</article>
