<article>
  <headline>যশোরে মুদি দোকানিকে শ্বাসরোধে হত্যা</headline>
  <url>https://www.prothomalo.com/bangladesh/article/1592327/%E0%A6%AF%E0%A6%B6%E0%A7%8B%E0%A6%B0%E0%A7%87-%E0%A6%AE%E0%A7%81%E0%A6%A6%E0%A6%BF-%E0%A6%A6%E0%A7%8B%E0%A6%95%E0%A6%BE%E0%A6%A8%E0%A6%BF%E0%A6%95%E0%A7%87-%E0%A6%B6%E0%A7%8D%E0%A6%AC%E0%A6%BE%E0%A6%B8%E0%A6%B0%E0%A7%8B%E0%A6%A7%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-05-05T16:14:00+06:00</published_at>
  <category>খুন</category>
  <body>যশোরের শার্শা উপজেলার আমড়াখালী এলাকা থেকে পুলিশ এক মুদি দোকানির লাশ উদ্ধার করেছে। তাঁর নাম আবদুস সালাম (৩৭)। আজ রোববার সকালে শার্শা থানা-পুলিশ উপজেলার আমড়াখালী এলাকার রেলসেতুর নিচ থেকে ভাসমান অবস্থায় তাঁর লাশ উদ্ধার করে। পুলিশের ধারণা, তাঁকে শ্বাসরোধ করে হত্যা করা হয়েছে।আবদুস সালামের বাড়ি শার্শা উপজেলার বেনাপোল পাটবাড়ি এলাকায়। বেনাপোল পাটবাড়ি এলাকায় নিজের বাড়ির সামনে তাঁর একটি মুদি দোকান আছে।পুলিশ জানায়, আজ সকালে উপজেলার আমড়াখালী রেলসেতুর নিচে পানিতে আবদুস সালামের লাশ ভাসছিল। তাঁর শরীরে কোনো পোশাক ছিল না। স্থানীয় লোকজন লাশটি ভাসতে দেখে পুলিশে খবর দেন। সকাল সাড়ে আটটার দিকে শার্শা থানা থেকে পুলিশ গিয়ে লাশটি উদ্ধার করে ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতালের মর্গে পাঠায়।পুলিশ জানায়, গতকাল সন্ধ্যায় স্কুলপড়ুয়া ছেলেকে নিয়ে বেনাপোল বাজারে যান আবদুস সালাম। এ সময় তাঁর মুঠোফোনে একটি কল আসে। এরপর তিনি ছেলেকে একটি দোকানের সামনে বসিয়ে রেখে চলে যান। রাত সাড়ে আটটার দিকে এক ব্যক্তি ছেলেকে দোকানের সামনে বসা দেখে আবদুস সালামের মুঠোফোনে কল করেন। এ সময় তিনি কিছুক্ষণ পরে ফিরবেন বলে জানান। রাত নয়টার দিকে পরিবারের সদস্যরা তাঁর মুঠোফোনে কল করে মুঠোফোনটি বন্ধ পান। এরপর অনেকবার কল করেও তাঁর মুঠোফোনটি আর খোলা পাওয়া যায়নি।শার্শা থানার ভারপ্রাপ্ত কর্মকর্তা (ওসি) এম মশিউর রহমান বলেন, আবদুস সালামের লাশ উদ্ধার করে ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতালের মর্গে পাঠানো হয়েছে। তাঁর শরীরের কোথাও কোনো আঘাতের চিহ্ন পাওয়া যায়নি। ধারণা করা হচ্ছে, শ্বাসরোধ করে তাঁকে হত্যা করা হতে পারে। এ ব্যাপারে মামলার প্রস্তুতি চলছে। আসামিদের গ্রেপ্তারের জন্য জোর চেষ্টা চালানো হচ্ছে।</body>
</article>
