<article>
  <headline>ছুরিকাঘাতে খাবার হোটেল ব্যবসায়ী খুন</headline>
  <url>https://www.prothomalo.com/bangladesh/article/1598763/%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%96%E0%A6%BE%E0%A6%AC%E0%A6%BE%E0%A6%B0-%E0%A6%B9%E0%A7%8B%E0%A6%9F%E0%A7%87%E0%A6%B2-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80-%E0%A6%96%E0%A7%81%E0%A6%A8</url>
  <published_at>2019-06-12T20:35:00+06:00</published_at>
  <category>খুন</category>
  <body>মুন্সিগঞ্জ শহরে সন্দেহভাজন মাদকসেবীর ছুরিকাঘাতে খাবার হোটেলের ব্যবসায়ী নিহত হয়েছেন। আজ বুধবার সকালে শহরের হাটলক্ষ্মীগঞ্জ বৌ-বাজার এলাকায় এ ঘটনা ঘটে। নিহত মো. শাহজালাল (৩৬) বৌ-বাজারে খাবার হোটেলের ব্যবসা করতেন।পুলিশ ও প্রত্যক্ষদর্শীরা জানায়, গতকাল মঙ্গলবার সন্ধ্যায় মাদকসেবী কবিরকে (২২) মাদক সেবন করায় শাসন করেন শাহজালাল। এ নিয়ে দুজনের মধ্যে কথা-কাটাকাটি হয়। একপর্যায়ে হাতাহাতির ঘটনাও ঘটে। স্থানীয়রা রাতেই ব্যাপারটি মীমাংসা করে দেন। এরই জের ধরে কবির আজ বুধবার সকালে শাহজালালের দোকানের সামনে গিয়ে গালি-গালাজ করতে থাকেন। এক সময় শাহজালালের বুকে ছুরি দিয়ে আঘাত করে পালিয়ে যান কবির।ঘটনাস্থল থেকে গুরুতর আহত অবস্থায় শাহজালালকে উদ্ধার করে প্রথমে মুন্সিগঞ্জ জেনারেল হাসপাতালে নিয়ে যাওয়া হয়। সেখান থেকে ঢাকা মেডিকেল কলেজ হাসপাতালে নেওয়ার পথে দুপুর সাড়ে ১২টার দিকে মারা যান তিনি।মুন্সিগঞ্জ সদর থানার পরিদর্শক (তদন্ত) গাজী সালাউদ্দীন প্রথম আলোকে বলেন, এ ঘটনায় অভিযুক্ত কবির পলাতক আছেন। তাঁকে গ্রেপ্তারে পুলিশের অভিযান চলছে। এ হত্যাকাণ্ডে মামলা দায়েরের প্রস্তুতি চলছে। লাশ ময়নাতদন্তের জন্য মুন্সিগঞ্জ জেনারেল হাসপাতালের মর্গে পাঠানো হয়েছে।</body>
</article>
