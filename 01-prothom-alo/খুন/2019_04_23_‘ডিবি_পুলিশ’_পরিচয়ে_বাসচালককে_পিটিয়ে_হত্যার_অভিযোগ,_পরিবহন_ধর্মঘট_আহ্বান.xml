<article>
  <headline>‘ডিবি পুলিশ’ পরিচয়ে বাসচালককে পিটিয়ে হত্যার অভিযোগ, পরিবহন ধর্মঘট আহ্বান</headline>
  <url>https://www.prothomalo.com/bangladesh/article/1590354/%E2%80%98%E0%A6%A1%E0%A6%BF%E0%A6%AC%E0%A6%BF-%E0%A6%AA%E0%A7%81%E0%A6%B2%E0%A6%BF%E0%A6%B6%E2%80%99-%E0%A6%AA%E0%A6%B0%E0%A6%BF%E0%A6%9A%E0%A7%9F%E0%A7%87-%E0%A6%AC%E0%A6%BE%E0%A6%B8%E0%A6%9A%E0%A6%BE%E0%A6%B2%E0%A6%95%E0%A6%95%E0%A7%87-%E0%A6%AA%E0%A6%BF%E0%A6%9F%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0</url>
  <published_at>2019-04-23T22:02:00+06:00</published_at>
  <category>খুন</category>
  <body>চট্টগ্রামে গোয়েন্দা (ডিবি) পুলিশ পরিচয়ে এক বাসচালককে পিটিয়ে হত্যার অভিযোগ করেছেন স্বজন ও বাসচালকেরা। নিহত ব্যক্তির নাম জালাল উদ্দিন (৪৮)। গতকাল সোমবার রাতে জেলার পটিয়া ও কর্ণফুলী উপজেলাসংলগ্ন শিকলবাহা ব্রিজ এলাকায় এ ঘটনা ঘটেছে। তবে পুলিশ বলছে, ডিবি পুলিশের কোনো দল ওই এলাকায় অভিযান চালায়নি। জড়িত ব্যক্তিদের শনাক্তের চেষ্টা চলছে।এদিকে ডিবি পুলিশ পরিচয়ে চালককে হত্যার প্রতিবাদে কাল বুধবার সন্ধ্যা থেকে আগামী বৃহস্পতিবার সন্ধ্যা পর্যন্ত ঢাকা-চট্টগ্রাম-কক্সবাজার ও বান্দরবানে বাস চলাচল বন্ধ রাখার সিদ্ধান্ত নেওয়া হয়েছে। এ ছাড়া ২৮ এপ্রিল সকাল থেকে পরদিন সকাল পর্যন্ত চট্টগ্রামের পাঁচ জেলায় পরিবহন ধর্মঘটের ডাক দেওয়া হয়।আজ মঙ্গলবার বিকেলে চট্টগ্রাম মেডিকেল কলেজের মর্গের সামনে ঘটনার প্রত্যক্ষদর্শী শ্যামলী পরিবহনের সুপারভাইজার আজিম উদ্দিন বলেন, সোমবার কক্সবাজার থেকে যাত্রী নিয়ে চট্টগ্রামের উদ্দেশে রওনা হন তাঁরা। তাঁদের বাসটি পটিয়া উপজেলার শান্তিরহাট পার হয়ে শিকলবাহা (ভেল্লাপাড়া) ব্রিজ এলাকায় রাত সাড়ে ১১টায় এসে পৌঁছায়। ওই সময় ডিবি পুলিশ পরিচয়ে সাত ব্যক্তি তাঁদের বাসে উঠে তল্লাশি শুরু করেন। একপর্যায়ে তাঁরা জালালকে হাতকড়া পরিয়ে বাস থেকে নামান। তাঁকে রাস্তার পাশে নিয়ে পেটানোর পর আবার বাসে নিয়ে আসা হয়। তখন ইয়াবা বড়ি বের করে দেওয়ার জন্য চাপ দিতে থাকেন তাঁরা। কিন্তু ইয়াবা বড়ি নেই জানালে ডিবি পুলিশের সদস্যরা আবার গাড়ি থেকে নামিয়ে তাঁকে পেটাতে থাকেন। তাঁদের হাতে লাঠি ছিল। কয়েকজন পা দিয়ে জালালকে আঘাত করেন। জালাল আহত হয়ে পড়লে তাঁকে বাসের ভেতর ফেলে চলে যান ডিবির সদস্যরা।বাসটির চালকের সহকারী রাব্বি হোসেন বলেন, জালাল আহত হয়ে পড়ায় অন্য চালক এসে গাড়িটি চট্টগ্রাম শহরে নিয়ে যান। জালালকে চট্টগ্রাম মেডিকেল কলেজ হাসপাতালে নেওয়া হয়। সেখানে চিকিৎসক তাঁকে মৃত ঘোষণা করেন। ঘটনার প্রত্যক্ষদর্শী দুই ব্যক্তির দাবি, পিটুনিতে জালালের মৃত্যু হয়েছে।জালালের বাড়ি দিনাজপুরের দশমাইল এলাকায়। মৃত্যুর খবর শুনে সেখান থেকে মঙ্গলবার বিকেলে চট্টগ্রাম মেডিকেল কলেজের মর্গে ছুটে আসেন ছোট ভাই মো. জুয়েল ও চাচা দুলা মিয়া। মো. জুয়েল বলেন, ‘আমার ভাইকে ডিবি পুলিশ পরিচয়ে গাড়িতে ওঠা লোকজন মেরে ফেলেছে। এ ঘটনার সুষ্ঠু তদন্ত চাই আমরা। জড়িতদের বিচার যেন হয়।’লাশ দাফনের পর মামলা করবেন বলে জানান জুয়েল। দিনাজপুরে লাশটি দাফনের জন্য মঙ্গলবার সন্ধ্যায় চট্টগ্রাম থেকে নিয়ে যাওয়া হয়। নিহত ব্যক্তির চাচা দুলা মিয়া জানান, জালালের তিন ছেলে রয়েছে। বড় ছেলেটি প্রতিবন্ধী।জালালের লাশের সুরতহাল প্রতিবেদন তৈরি করেন পাঁচলাইশ থানার উপপরিদর্শক এনামুল হক। তিনি প্রথম আলোকে বলেন, লাশের শরীরের বিভিন্ন স্থানে আঘাতের চিহ্ন রয়েছে। কালো কালো দাগ।শ্যামলী পরিবহন চট্টগ্রাম অঞ্চলের ব্যবস্থাপক বাবুল আহমেদ বলেন, ডিবি পুলিশ পরিচয়ে তাঁদের এক বাসচালককে পিটিয়ে হত্যার বিষয়টি তাঁরা পুলিশকে মৌখিকভাবে জানিয়েছেন। তাঁরা এই ঘটনার সুষ্ঠু তদন্ত চান।চট্টগ্রাম নগর গোয়েন্দা পুলিশের উপকমিশনার মিজানুর রহমান বলেন, সোমবার রাতে নগর ডিবি পুলিশের কোনো দল ওই এলাকায় অভিযান চালায়নি। এ ছাড়া এলাকাটি তাঁদের আওতাধীনও না।চট্টগ্রাম জেলা পুলিশ সুপার নুরেআলম মিনা প্রথম আলোকে বলেন, জেলা ডিবির কেউ অভিযানে যায়নি। এরপরও পুলিশ পরিচয়ে কারা ঘটনাটি ঘটিয়েছে, তদন্ত করা হচ্ছে।বাসচালক জালালের মৃত্যুর প্রতিবাদে আন্দোলনের কর্মসূচি নির্ধারণ করতে মঙ্গলবার বৈঠকে বসেন পূর্বাঞ্চলীয় সড়ক পরিবহন শ্রমিক ফেডারেশন ও চট্টগ্রাম জেলা সড়ক পরিবহন শ্রমিক ফেডারেশনের নেতারা।চট্টগ্রাম জেলা সড়ক পরিবহন শ্রমিক ফেডারেশনের সভাপতি মো. মুছা বলেন, জড়িত ব্যক্তিদের শনাক্ত করে বিচারের আওতায় আনতে হবে। আসামিদের গ্রেপ্তারের দাবিতে বুধবার সন্ধ্যা ৬টা থেকে পরদিন বৃহস্পতিবার সন্ধ্যা ৬টা পর্যন্ত চট্টগ্রাম-কক্সবাজার-ঢাকা ও বান্দরবান সড়কে চালকেরা যান চলাচল বন্ধ রাখবেন। এ ছাড়া ২৮ এপ্রিল রোববার সকাল ৬টা থেকে পরদিন সকাল ৬টা পর্যন্ত চট্টগ্রামের পাঁচ জেলায় পরিবহন ধর্মঘটের সিদ্ধান্ত নেওয়া হয়েছে। নিহত ব্যক্তির পরিবারের পক্ষ থেকে মামলা দায়েরের প্রস্তুতি চলছে। </body>
</article>
