<article>
  <headline>বান্দরবানে বাড়ি থেকে ডেকে নিয়ে গুলি করে হত্যা</headline>
  <url>https://www.prothomalo.com/bangladesh/article/1592743/%E0%A6%AC%E0%A6%BE%E0%A6%A8%E0%A7%8D%E0%A6%A6%E0%A6%B0%E0%A6%AC%E0%A6%BE%E0%A6%A8%E0%A7%87-%E0%A6%AC%E0%A6%BE%E0%A7%9C%E0%A6%BF-%E0%A6%A5%E0%A7%87%E0%A6%95%E0%A7%87-%E0%A6%A1%E0%A7%87%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-05-08T09:08:00+06:00</published_at>
  <category>খুন</category>
  <body>বান্দরবান সদর উপজেলার রাজবিলা ইউনিয়নের দুর্গম তাইংখালী এলাকায় বাড়ি থেকে ডেকে নিয়ে এক ব্যক্তিকে হত্যা করেছে সশস্ত্র দুর্বৃত্তরা। গতকাল মঙ্গলবার রাত সাড়ে নয়টার দিকে জেলা সদর থেকে প্রায় ২০ কিলোমিটার উত্তরে তাইংখালী বাজারসংলগ্ন পাড়ায় এ ঘটনা ঘটে। এ ছাড়া একজনকে অপহরণ করে নিয়ে যাওয়া হয়েছে বলে জানিয়েছে পুলিশ ও জনপ্রতিনিধি।নিহত ব্যক্তির নাম বিনয় তঞ্চঙ্গ্যা (৩০)। তিনি পাহাড়ি ছাত্র পরিষদের সঙ্গে জড়িত ছিলেন বলে জানিয়েছেন তাইংখালীপাড়ার কার্বারী (পাড়াপ্রধান)।পুলিশ ও এলাকাবাসী সূত্রে জানা গেছে, রাত সাড়ে নয়টার দিকে একটি সশস্ত্র সন্ত্রাসী দল তাইংখালী বাজারপাড়ায় আসে। তারা বাজারের ব্যবসায়ী বিনয় তঞ্চঙ্গ্যার খোঁজ করতে থাকে। বিনয় তঞ্চঙ্গ্যা বাজারপাড়ায় শ্বশুরবাড়িতে ছিলেন। সন্ত্রাসীরা সেখানে গিয়ে বাড়ি থেকে ডেকে নিয়ে তাঁকে গুলি করে হত্যা করে। তাঁর মাথা ও বুকে গুলি করা হয়।তাইংখালীপাড়ার পাড়াপ্রধান উচিংমং মারমা বলেন, ঘটনার পর এলাকায় মানুষের মধ্যে আতঙ্ক দেখা দিয়েছে। বিনয় তঞ্চঙ্গ্যা একজন ব্যবসায়ী ছিলেন। তিনি চার-পাঁচ বছর আগে রাঙামাটি থেকে তাইংখালীতে আসেন। তাইংখালী আসার আগে বিনয় তঞ্চঙ্গ্যা পাহাড়ি ছাত্র পরিষদের সঙ্গে জড়িত ছিলেন বলে তিনি শুনেছেন।রাজবিলা ইউনিয়ন পরিষদের (ইউপি) তাইংখালী ওয়ার্ডের সদস্য মং এনু মারমা বলেন, তাইংখালী বাজারপাড়ায় বিনয় তঞ্চঙ্গ্যাকে হত্যার পর সন্ত্রাসীরা ৯ নম্বর সইনক্ষ্যংপাড়ায় গিয়ে পুরাধন তঞ্চঙ্গ্যা (৪৫) নামের একজন অপহরণ করে নিয়ে গেছে। তাঁর কোনো খোঁজ পাওয়া যায়নি।  নাম প্রকাশে অনিচ্ছুক কয়েকজন জানান, বহিরাগত বিচ্ছিন্নতাবাদী একটি সংগঠনের দলছুট কিছু সদস্য কতিপয় স্থানীয় তরুণকে নিয়ে মগ পার্টি নামে অপহরণ ও সন্ত্রাসী কর্মকাণ্ড পরিচালিত করছে। তারাই এ হত্যাকাণ্ড ও অপহরণের ঘটনা ঘটিয়েছে।  রাজবিলা ইউপির চেয়ারম্যান কে অং প্রু মারমা বলেছেন, কারা এ ঘটনা ঘটিয়েছে, শনাক্ত করার চেষ্টা চলছে।  বান্দরবান সদর থানার ভারপ্রাপ্ত কর্মকর্তা (ওসি) শহীদুল ইসলাম চৌধুরী গতকাল রাতে প্রথম আলোকে এ তথ্যের সত্যতা নিশ্চিত করেন।বান্দরবানের অতিরিক্ত পুলিশ সুপার ইয়াসির আরাফাত আজ বুধবার সকালে প্রথম আলোকে বলেন, গতকাল রাতেই লাশ উদ্ধার করে বান্দরবান সদর হাসপাতালে নেওয়া হয়েছে। একজনকে অপহরণ করা হয়েছে বলে জানা গেছে। তাঁকে উদ্ধারে সেনাবাহিনী ও পুলিশ যৌথ অভিযান চালাচ্ছে।এর আগে গত ১৪ এপ্রিল রাতে বৈসাবি উৎসব চলার সময় তাইংখালী বাজারে সন্ত্রাসীরা বাড়িতে ঢুকে অংক্যচিং মারমা (৫০) নামের একজনকে গুলি করে হত্যার চেষ্টা করে। তিনি জনসংহতি সমিতির রাজবিলা ইউনিয়ন কমিটির সদস্য বলে জানান সংগঠনের নেতা-কর্মীরা।</body>
</article>
