<article>
  <headline>প্রতিপক্ষের এলোপাতাড়ি কোপে যুবকের মৃত্যু</headline>
  <url>https://www.prothomalo.com/bangladesh/article/1558291/%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AA%E0%A6%95%E0%A7%8D%E0%A6%B7%E0%A7%87%E0%A6%B0-%E0%A6%8F%E0%A6%B2%E0%A7%8B%E0%A6%AA%E0%A6%BE%E0%A6%A4%E0%A6%BE%E0%A7%9C%E0%A6%BF-%E0%A6%95%E0%A7%8B%E0%A6%AA%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81</url>
  <published_at>2018-09-20T11:24:00+06:00</published_at>
  <category>খুন</category>
  <body>জমি নিয়ে বিরোধের জের ধরে রাকিব হোসেন (২৪) নামের এক যুবককে কুপিয়ে হত্যা করেছে প্রতিপক্ষের লোকজন। এ ঘটনায় গুরুতর জখম হন রাকিবের ভাবি সুরমা বেগম (২৮) ও তাঁর কোলে থাকা দেড় বছরের শিশুপুত্র সেজান। গতকাল বুধবার রাতে পটুয়াখালীর দশমিনা উপজেলার বেতাগী-সানকিপুর ইউনিয়নের বেতাগী গ্রামে এ ঘটনা ঘটে। পুলিশ রাতেই এ ঘটনায় জড়িত সন্দেহে দুই নারীকে আটক করেছে। স্থানীয় সূত্র ও পুলিশ জানায়, জমি নিয়ে বেতাগী গ্রামের আবদুর রব ডাক্তারের সঙ্গে রাকিব হোসেনের অনেক দিন ধরে বিরোধ চলে আসছে। এ নিয়ে আদালতে মামলাও চলছে। এই বিরোধের জের ধরে গতকাল রাত সাড়ে ৭টার দিকে রাকিবের বাড়ির প্রবেশপথে আবদুর রব ডাক্তার ও তাঁর লোকজন রাকিবের ওপর হামলা চালায়। ধারালো অস্ত্র দিয়ে রাকিবকে তাঁরা এলোপাতাড়ি কোপাতে থাকেন। এ সময় রাকিবের ভাবি সুরমা বেগম কোলে শিশুপুত্র সেজানকে নিয়ে রাকিববে বাঁচাতে এগিয়ে এলে হামলাকারীদের অস্ত্রের আঘাতে তাঁরাও গুরুতর জখম হন। তাঁদের চিৎকারে আশপাশের লোকজন এগিয়ে এলে হামলাকারীরা পালিয়ে যান। লোকজন আহত ব্যক্তিদের দশমিনা স্বাস্থ্য কমপ্লেক্সে নিয়ে এলে কর্তব্যরত চিকিৎসক রাকিবকে মৃত ঘোষণা করেন।স্বাস্থ্য কমপ্লেক্সের কর্তব্যরত চিকিৎসক মোস্তাফিজুর রহমান জানান, স্বাস্থ্য কমপ্লেক্সে আসার আগেই রাকিবের মৃত্যু হয়। আহত মা ও ছেলের অবস্থাও আশঙ্কাজনক। উন্নত চিকিৎসার জন্য তাঁদের বরিশাল শের-ই-বাংলা মেডিকেল কলেজ হাসপাতালে পাঠানোর পরামর্শ দেওয়া হয়েছে। দশমিনা থানার ভারপ্রাপ্ত কর্মকর্তা (ওসি) রতন কৃষ্ণ রায় চৌধুরী আজ বৃহস্পতিবার প্রথম আলোকে বলেন, লাশ উদ্ধার করে ময়নাতদন্তের জন্য পটুয়াখালী হাসপাতালের মর্গে পাঠানো হয়েছে। রাতেই ঘটনার সঙ্গে জড়িত সন্দেহে দুজন নারীকে আটক করা হয়েছে। মামলা করার প্রস্তুতি চলছে।</body>
</article>
