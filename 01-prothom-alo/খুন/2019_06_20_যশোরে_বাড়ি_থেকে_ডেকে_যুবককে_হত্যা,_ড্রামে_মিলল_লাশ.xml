<article>
  <headline>যশোরে বাড়ি থেকে ডেকে যুবককে হত্যা, ড্রামে মিলল লাশ</headline>
  <url>https://www.prothomalo.com/bangladesh/article/1600208/%E0%A6%AF%E0%A6%B6%E0%A7%8B%E0%A6%B0%E0%A7%87-%E0%A6%AC%E0%A6%BE%E0%A7%9C%E0%A6%BF-%E0%A6%A5%E0%A7%87%E0%A6%95%E0%A7%87-%E0%A6%A1%E0%A7%87%E0%A6%95%E0%A7%87-%E0%A6%AF%E0%A7%81%E0%A6%AC%E0%A6%95%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%A1%E0%A7%8D%E0%A6%B0%E0%A6%BE%E0%A6%AE%E0%A7%87-%E0%A6%AE%E0%A6%BF%E0%A6%B2%E0%A6%B2-%E0%A6%B2%E0%A6%BE%E0%A6%B6</url>
  <published_at>2019-06-20T18:42:00+06:00</published_at>
  <category>খুন</category>
  <body>যশোরে বাড়ি থেকে ডেকে নিয়ে এক যুবককে হত্যা করা হয়েছে। আজ বৃহস্পতিবার সকালে শহরের ধর্মতলা এলাকার একটি ডোবায় ড্রামের ভেতর ওই লাশ পাওয়া যায়। পুলিশ বলছে, তারা ঘটনার সঙ্গে জড়িত ব্যক্তিদের পরিচয় জানতে পেরেছে।নিহত যুবকের নাম মো. সিনবাদ (২৬)। তিনি যশোর শহরের মানিকতলা-কাঁঠালতলা এলাকার আবদুর রহমানের ছেলে। পুলিশ জানিয়েছে, গতকাল বুধবার রাতে তাঁকে বাড়ি থেকে ডেকে নেওয়া হয়।পুলিশ ও স্থানীয় লোকজন সূত্রে জানা গেছে, সকালে স্থানীয় লোকজন ওই ডোবার ভেতরে একটি নীল রঙের প্লাস্টিকের ড্রাম দেখতে পান। সন্দেহ হলে তাঁরা ড্রামের মুখ খুলে দেখেন প্লাস্টিকের সাদা বস্তায় একটি লাশ। খবর পেয়ে পুলিশ লাশটি উদ্ধার করে যশোর জেনারেল হাসপাতালের মর্গে পাঠায়। মৃতদেহের গলায় ফাঁসের চিহ্ন রয়েছে।যশোর কোতোয়ালি থানার ভারপ্রাপ্ত কর্মকর্তা (ওসি) অপূর্ব হাসান বলেন, পূর্বশত্রুতার জেরে সিনবাদকে হত্যা করা হয়েছে। হত্যাকারীদের নাম-পরিচয় জানা গেছে। তবে তদন্তের স্বার্থে তা এখনই প্রকাশ করা যাচ্ছে না। মামলার প্রস্তুতি চলছে।</body>
</article>
