<article>
  <headline>পোশাককর্মী হোসনে আরাকে হত্যার দায় স্বীকার করে জবানবন্দি</headline>
  <url>https://www.prothomalo.com/bangladesh/article/1578892/%E0%A6%AA%E0%A7%8B%E0%A6%B6%E0%A6%BE%E0%A6%95%E0%A6%95%E0%A6%B0%E0%A7%8D%E0%A6%AE%E0%A7%80-%E0%A6%B9%E0%A7%8B%E0%A6%B8%E0%A6%A8%E0%A7%87-%E0%A6%86%E0%A6%B0%E0%A6%BE%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BE%E0%A7%9F-%E0%A6%B8%E0%A7%8D%E0%A6%AC%E0%A7%80%E0%A6%95%E0%A6%BE%E0%A6%B0-%E0%A6%95%E0%A6%B0%E0%A7%87</url>
  <published_at>2019-02-13T22:17:00+06:00</published_at>
  <category>খুন</category>
  <body>পোশাককর্মী হোসনে আরা হত্যা মামলার দায় স্বীকার করে আদালতে স্বীকারোক্তিমূলক জবানবন্দি দিয়েছেন তাঁর স্বামী ইউনুছ আলী। আজ বুধবার ঢাকার মুখ্য বিচারিক হাকিম আদালত আসামি ইউনুছের জবানবন্দি রেকর্ড শেষে তাঁকে কারাগারে পাঠানো হয়েছে।গত বছরের ৮ আগস্ট আশুলিয়ার নিশ্চিন্তপুরের ভাড়া বাসায় হোসনে আরার লাশ উদ্ধার করে পুলিশ। এ ঘটনায় তাঁর ছোট বোন স্বপ্না বেগম বাদী হয়ে আশুলিয়া থানায় হত্যা মামলা করেন।মামলার তদন্ত কর্মকর্তা পুলিশ ব্যুরো অব ইনভেস্টিগেশনের (পিবিআই) উপপরিদর্শক (এসআই) সালেহ ইমরান প্রথম আলোকে বলেন, খুন করার পর ইউনুছ নাটোরে পালিয়ে ছিলেন। সেখানে নিজের নাম দিয়েছিলেন রশিদ। হোসনে আরাকে খুন করার কথা স্বীকার করে আজ ঢাকার আদালতে তিনি জবানবন্দি দিয়েছেন।এসআই ইমরান জানান, আসামি ইউনুছ নিহত হোসনে আরার পরিবারের কাছে নিজের নাম বলেছিলেন ইউসুফ। নিহতের পরিবারের সবাই ওই নামেই তাঁকে চিনতেন। ইউনুস নিজের পরিচয় গোপন করে হোসনে আরার সঙ্গে সম্পর্ক গড়ে তোলেন। এটি তাঁর দ্বিতীয় বিয়ে ছিল। আসামি বিয়ের কোনো কাগজপত্র দেখাতে পারেননি।আদালত সূত্র বলছে, আসামি ইউনুছ আলী জবানবন্দিতে বলেছেন, গার্মেন্টসে কাজ করা অবস্থায় হোসনে আরার সঙ্গে তাঁর প্রেমের সম্পর্ক তৈরি হয়। বিয়ের পর হোসনে আরা অন্য ছেলের সঙ্গে সম্পর্ক করেন, যা তিনি জানতে পারেন। এরপর হোসনে আরাকে খুন করার পরিকল্পনা করেন তিনি। পরিকল্পনা অনুযায়ী হোসনে আরাকে আশুলিয়ার ভাড়া বাসায় তোয়ালে দিয়ে শ্বাসরোধে হত্যা করে লাশ রেখে পালিয়ে যান। এ ব্যাপারে তাঁকে সহযোগিতা করেছেন তাঁর এক নিকটাত্মীয়।এসআই ইমরান প্রথম আলোকে বলেন, আসামি ইউনুছ বরাবরই নিজের পরিচয় গোপন করেছেন। যে কারণে নিহতের পরিবার জানত না, আসামির বাড়ি কোথায়। আসামির কাছ থেকে হোসনে আরার মোবাইল, তাঁর নূপুর উদ্ধার করা হয়েছে।</body>
</article>
