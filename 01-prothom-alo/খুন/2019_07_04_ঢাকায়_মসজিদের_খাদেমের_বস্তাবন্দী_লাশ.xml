<article>
  <headline>ঢাকায় মসজিদের খাদেমের বস্তাবন্দী লাশ</headline>
  <url>https://www.prothomalo.com/bangladesh/article/1602498/%E0%A6%A2%E0%A6%BE%E0%A6%95%E0%A6%BE%E0%A7%9F-%E0%A6%AE%E0%A6%B8%E0%A6%9C%E0%A6%BF%E0%A6%A6%E0%A7%87%E0%A6%B0-%E0%A6%96%E0%A6%BE%E0%A6%A6%E0%A7%87%E0%A6%AE%E0%A7%87%E0%A6%B0-%E0%A6%AC%E0%A6%B8%E0%A7%8D%E0%A6%A4%E0%A6%BE%E0%A6%AC%E0%A6%A8%E0%A7%8D%E0%A6%A6%E0%A7%80-%E0%A6%B2%E0%A6%BE%E0%A6%B6</url>
  <published_at>2019-07-04T13:52:00+06:00</published_at>
  <category>খুন</category>
  <body>রাজধানীর আজিমপুর কবরস্থানসংলগ্ন মেয়র মো. হানিফ জামে মসজিদের খাদেমদের কক্ষের কাছে গুদামঘর থেকে একজনের বস্তাবন্দী মরদেহ উদ্ধার করেছে পুলিশ। মরদেহটি মসজিদের খাদেম আবু হানিফের বলে জানা গেছে। গতকাল বুধবার রাতে মরদেহটি উদ্ধার করা হয়। এ ঘটনায় জিজ্ঞাসাবাদের জন্য তিনজনকে আটক করেছে পুলিশ।লালবাগ থানা বলছে, মসজিদে চারজন খাদেম ও একজন ঝাড়ুদার ছিলেন। গত মঙ্গলবার রাত থেকে মসজিদের সাইফুল নামের এক খাদেম নিখোঁজ হন। ধারণা করা হচ্ছে, ওই দিন জোহর বা আসরের নামাজের মাঝামাঝি কোনো সময়ে আবু হানিফকে হত্যা করা হয়েছে।লালবাগ থানার ভারপ্রাপ্ত কর্মকর্তা (ওসি) কে এম আশরাফউদ্দিন বলেছেন, খাদেম মো. আবু হানিফের শরীরে ছুরিকাঘাতের চিহ্ন পাওয়া গেছে। ঢাকা মেডিকেল কলেজে লাশের ময়নাতদন্ত হচ্ছে।লালবাগ থানায় হানিফের স্বজনেরা জানান, এ বছরই তারাবির নামাজ পড়ানোর জন্য আবু হানিফকে নিয়োগ দেওয়া হয়েছিল। তখন থেকেই খাদেম সাইফুলের সঙ্গে হানিফের বনিবনা হচ্ছিল না। স্বজনেরা জানান, হানিফ এই মসজিদে কাজ করবেন না বলেও স্বজনদের জানিয়েছিলেন।মসজিদ কমিটির সদস্য মো. জাহিদ হোসেন প্রথম আলোকে বলেন, গতকাল দিবাগত রাত ১২টার দিকে তিনি খবর পান, মসজিদের খাদেমের কক্ষের পাশের কক্ষ থেকে দুর্গন্ধ পাওয়া যাচ্ছে। এরপর তিনি পুলিশকে খবর দেন।আবু হানিফের বাড়ি গোপালগঞ্জের টুঙ্গিপাড়ায়। তাঁর তিন মাস বয়সী একটি মেয়ে রয়েছে।</body>
</article>
