<article>
  <headline>৫ হাজার টাকার জন্য ভাইয়ের হাতে ভাই খুন!</headline>
  <url>https://www.prothomalo.com/bangladesh/article/1591655/%E0%A7%AB-%E0%A6%B9%E0%A6%BE%E0%A6%9C%E0%A6%BE%E0%A6%B0-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%AD%E0%A6%BE%E0%A6%87-%E0%A6%96%E0%A7%81%E0%A6%A8</url>
  <published_at>2019-05-01T14:32:00+06:00</published_at>
  <category>খুন</category>
  <body>পাবনার ঈশ্বরদীতে ছোট ভাইয়ের হাতে বড় ভাই খুনের ঘটনা ঘটেছে। আজ বুধবার সকালে শহরের বস্তিপাড়া এলাকায় এ ঘটনা ঘটে। বড় ভাই জিয়ারুল মন্ডল (৩২) খুনের ঘটনায় পুলিশ ছোট ভাই কাজিম মন্ডলকে (২৮) গ্রেপ্তার করেছে।পুলিশ ও এলাকাবাসী সূত্রে জানা গেছে, ছোট ভাই কাজিম বড় ভাই জিয়ারুলকে কিছুদিন আগে ৫ হাজার টাকা ধার দেন। পাওনা টাকা নিয়ে প্রতিদিন দুই ভাইয়ের মধ্যে ঝগড়া ও কথা-কাটাকাটি হতো। আজ সকাল ১০টার দিকে পাওনা টাকা নিয়ে দুইয়ের মধ্যে কথা-কাটাকাটির একপর্যায়ে ধারালো ছুরি দিয়ে ছোট ভাই কাজিম বড় ভাই জিয়ারুলকে আঘাত করেন। এতে জিয়ারুল গুরুতর আহত হলে দ্রুত তাঁকে ঈশ্বরদী উপজেলা স্বাস্থ্য কমপ্লেক্সে নিয়ে যাওয়া হয়। সেখানে কর্তব্যরত চিকিৎসক জিয়ারুলকে মৃত ঘোষণা করেন।ঈশ্বরদী থানা-পুলিশের উপপরিদর্শক (এসআই) আবদুল হালিম বলেন, পাওনা টাকাকে কেন্দ্র করে ছোট ভাই কাজিম তাঁর বড় ভাই জিয়ারুলকে ধারালো ছুরি দিয়ে আঘাত করেন। হাসপাতালে নেওয়ার পর তাঁর মৃত্যু হয়। লাশ ময়নাতদন্তের জন্য পাবনা পাঠানো হবে। হত্যায় জড়িত থাকার অভিযোগে কাজিম মন্ডলকে গ্রেপ্তার করা হয়েছে। এ ব্যাপারে থানায় মামলা দায়েরের প্রস্তুতি চলছে। </body>
</article>
