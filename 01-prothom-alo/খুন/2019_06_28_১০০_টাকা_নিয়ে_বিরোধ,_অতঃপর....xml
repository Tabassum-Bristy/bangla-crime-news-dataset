<article>
  <headline>১০০ টাকা নিয়ে বিরোধ, অতঃপর...</headline>
  <url>https://www.prothomalo.com/bangladesh/article/1601590/%E0%A7%A7%E0%A7%A6%E0%A7%A6-%E0%A6%9F%E0%A6%BE%E0%A6%95%E0%A6%BE-%E0%A6%A8%E0%A6%BF%E0%A7%9F%E0%A7%87-%E0%A6%AC%E0%A6%BF%E0%A6%B0%E0%A7%8B%E0%A6%A7-%E0%A6%85%E0%A6%A4%E0%A6%83%E0%A6%AA%E0%A6%B0</url>
  <published_at>2019-06-28T16:38:00+06:00</published_at>
  <category>খুন</category>
  <body>১০০ টাকা নিয়ে বিরোধের জেরে বাল্যবন্ধু শুভংকরকে শ্বাসরোধে হত্যা করেছেন সাইফুল। পটুয়াখালীর বাউফল উপজেলার নওমালা ইউনিয়ন ছাত্রলীগের নেতা শুভংকর হাওলাদার (২০) হত্যা মামলায় সাইফুল ইসলামকে (২১) গ্রেপ্তারের পর তাঁর দেওয়া তথ্যে এ কথা জানা যায়।আজ শুক্রবার দুপুর ১২টায় পটুয়াখালী পুলিশ সুপারের কার্যালয়ে এক প্রেস ব্রিফিংয়ে এই তথ্য জানানো হয়। নিহত শুভংকর হাওলাদার পটুয়াখালীর বাউফলের নওমালা ইউনিয়নের বটকাজল গ্রামের বাসিন্দা ও ১ নম্বর ওয়ার্ড ছাত্রলীগের সভাপতি ছিলেন। তিনি পটুয়াখালীর আবদুল করিম মৃধা কলেজের হিসাববিজ্ঞান বিভাগ (সম্মান) দ্বিতীয় বর্ষের ছাত্র।প্রেস ব্রিফিংয়ে বলা হয়, সাইফুলের তথ্যমতে তিনি একাই শুভংকরকে হত্যা করেন। ১০০ টাকা নিয়ে সাইফুলের সঙ্গে শুভংকরের বিরোধ চলছিল। গত শনিবার ১০০ টাকার জন্য শুভংকর তার লোকজন নিয়ে সাইফুলকে মারধর করেন। এর প্রতিশোধ নিতেই তিনি এই হত্যাকাণ্ড ঘটান। গত সোমবার দুপুরে সাইফুল তাঁর বাবার মুঠোফোন দিয়ে শুভংকরের সঙ্গে কথা বলেন। ওই দিন সন্ধ্যায় তাঁকে দেখা করতে বলেন। সন্ধ্যায় শুভংকর বাড়ি থেকে সাইকেলে করে সাইফুলের সঙ্গে সোলাবুনিয়া বাজারে দেখা করেন এবং চা-সিগারেট খান। পরে সাইফুল শুভংকরকে নিয়ে গোলাবাড়ী বাজারে যান এবং একটি দোকানে আবার চা-সিগারেট খান। এরপর মাদক সেবনের কথা বলে শুভংকরের সঙ্গে থাকা সাইকেলটি বাজারের পাশে বাগানে রেখে দুজন রাত সাড়ে ৯টার দিকে গোলাবাড়ী খালের পাশে পৌঁছান। এক সময় শুভংকর প্রকৃতির ডাকে সাড়া দিতে জঙ্গলে যান। সাইফুলও তার পিছু পিছু যান। তিনি শুভংকরকে পেছন থেকে লাথি মারেন। শুভংকর উপুড় হয়ে পড়ে যান। এরপর কোমরের বেল্ট খুলে শুভংকরের গলায় পেঁচিয়ে শ্বাস রোধ করে হত্যা করেন। পরে লাশ খালে ফেলে দেন সাইফুল।শুভংকরের সাইকেল ও ব্যবহৃত একটি মুঠোফোন সাইফুলের খালু রহিম মোল্লার বাড়ি থেকে উদ্ধার করে পুলিশ।গত বুধবার সকাল সাড়ে ৯টার দিকে বাউফলের আদাবাড়িয়া ইউনিয়নের আতোষখালী গ্রামের গোলাবাড়ী খাল থেকে একটি মৃতদেহ উদ্ধার করে পুলিশ। পরে মৃতদেহটি শুভংকরের বলে শনাক্ত করেন তাঁর স্বজনেরা। দুই দিন ধরে শুভংকর নিখোঁজ ছিলেন। ওই দিন রাতেই শুভংকরের বাবা সত্য হাওলাদার বাদী হয়ে অজ্ঞাত ব্যক্তিদের আসামি করে বাউফল থানায় একটি হত্যা মামলা করেন। এরপর রহস্য উদঘাটনে নামে পুলিশ। পরে গতকাল বৃহস্পতিবার রাত ১১টার দিকে উপজেলার আদাবাড়ীয়া ইউনিয়নের মিলঘর এলাকা থেকে শুভংকরের বাল্যবন্ধু সাইফুলকে গ্রেপ্তার করে পুলিশ। জিজ্ঞাসাবাদে হত্যার কথা স্বীকার করেন সাইফুল।</body>
</article>
