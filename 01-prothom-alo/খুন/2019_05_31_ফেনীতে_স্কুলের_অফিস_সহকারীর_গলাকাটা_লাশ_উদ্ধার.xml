<article>
  <headline>ফেনীতে স্কুলের অফিস সহকারীর গলাকাটা লাশ উদ্ধার</headline>
  <url>https://www.prothomalo.com/bangladesh/article/1596894/%E0%A6%AB%E0%A7%87%E0%A6%A8%E0%A7%80%E0%A6%A4%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A7%87%E0%A6%B0-%E0%A6%85%E0%A6%AB%E0%A6%BF%E0%A6%B8-%E0%A6%B8%E0%A6%B9%E0%A6%95%E0%A6%BE%E0%A6%B0%E0%A7%80%E0%A6%B0-%E0%A6%97%E0%A6%B2%E0%A6%BE%E0%A6%95%E0%A6%BE%E0%A6%9F%E0%A6%BE-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-05-31T00:15:00+06:00</published_at>
  <category>খুন</category>
  <body>ফেনীতে এক স্কুলের অফিস সহকারীর রক্তাক্ত মরদেহ উদ্ধার করেছে পুলিশ। বৃহস্পতিবার রাত সাড়ে নয়টার দিকে শহরের গাজী ক্রসরোডের ভাড়া বাসা থেকে ওই ব্যক্তির লাশ উদ্ধার করা হয়। পুলিশের ধারণা, তাঁকে শ্বাসরোধে দুর্বৃত্তরা হত্যা করেছে।নিহত ব্যক্তির নাম মো. শফি উল্লাহ (৫৫)। তিনি ফেনী সরকারি বালিকা উচ্চবিদ্যালয়ের অফিস সহকারী হিসেবে কর্মরত ছিলেন। এই ঘটনায় পুলিশ এখনো কাউকে আটক করেনি।পুলিশ ও স্থানীয়দের সূত্রে জানা গেছে, দীর্ঘদিন ধরে নানা রোগে ভুগছিলেন মো. শফি উল্লাহ। ঢাকায় কয়েক দিন চিকিৎসা শেষে বৃহস্পতিবারই তিনি ফেনী আসেন। তিনি সেখানে একটি বাসায় অন্যদের সঙ্গে ভাড়া থাকতেন। রাত সাড়ে নয়টার দিকে তারাবিহর নামাজ শেষে তাঁর সঙ্গে বসবাসকারী ব্যক্তি কক্ষে ফিরে শফি উল্লাহর রক্তাক্ত লাশ দেখতে পান। পরে আশপাশের লোকজনকে খবর দেন ওই ব্যক্তি। এরপর থানায় খবর দেওয়া হলে লাশ উদ্ধার করে পুলিশ।জেলা পুলিশ সুপার কাজী মনিরুজ্জামান, ফেনী মডেল থানার ভারপ্রাপ্ত কর্মকর্তা (ওসি) আবুল কালাম আজাদসহ পুলিশের ঊর্ধ্বতন কর্মকর্তারা ঘটনাস্থল পরিদর্শন করেছেন।ফেনী সরকারি বালিকা উচ্চবিদ্যালয়ের প্রধান শিক্ষক সুব্রত নাথ বলেন, মো. শফি উল্লাহ প্রায় ৪ বছর ধরে এই বিদ্যালয়ে কর্মরত ছিলেন। তাঁর বাড়ি সোনাগাজী উপজেলার বগাদানা গ্রামে।ফেনী মডেল থানার ভারপ্রাপ্ত কর্মকর্তা (ওসি) আবুল কালাম আজাদ বলেন, পুলিশ বিষয়টি তদন্ত করছে। লাশ ময়নাতদন্তের জন্য সদর হাসপাতালের মর্গে পাঠানো হয়েছে।</body>
</article>
