<article>
  <headline>ঘরে ঢুকে গৃহবধূকে গলা কেটে হত্যা</headline>
  <url>https://www.prothomalo.com/bangladesh/article/1603305/%E0%A6%98%E0%A6%B0%E0%A7%87-%E0%A6%A2%E0%A7%81%E0%A6%95%E0%A7%87-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82%E0%A6%95%E0%A7%87-%E0%A6%97%E0%A6%B2%E0%A6%BE-%E0%A6%95%E0%A7%87%E0%A6%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-07-08T23:47:00+06:00</published_at>
  <category>খুন</category>
  <body>কক্সবাজারের চকরিয়া উপজেলায় ঘরে ঢুকে এক গৃহবধূকে ধারালো অস্ত্র দিয়ে গলা কেটে হত্যা করেছে দুর্বৃত্তরা। সোমবার রাত নয়টার দিকে উপজেলার হারবাং ইউনিয়নের শান্তিনগর এলাকায় এই ঘটনা ঘটে।নিহত ওই গৃহবধূর নাম নাজমা আকতার (৪৫)। তিনি ওই গ্রামের রিকশাচালক কলিম উল্লাহর স্ত্রী। পুলিশ বলছে, ঘরে ঢুকে দা দিয়ে গলা কেটে নাজমা আকতারকে হত্যা করেছে দুর্বৃত্তরা। তবে তাঁকে হত্যার কারণ প্রাথমিকভাবে জানা যায়নি।হারবাং ইউনিয়ন পরিষদের (ইউপি) চেয়ারম্যান মিরানুল ইসলাম প্রথম আলোকে বলেন, নাজমা আকতারের স্বামী রিকশাচালক। ঘটনার সময় স্বামী কলিম উল্লাহ বাড়িতে ছিলেন না। তাঁর সন্তানদের কেউ ওই সময় বাড়িতে ছিল না। কারা এবং কেন এই ঘটনা ঘটিয়েছে, তা বলা যাচ্ছে না।রাত সাড়ে নয়টার দিকে ঘটনাস্থলে পৌঁছান চকরিয়া থানার ভারপ্রাপ্ত কর্মকর্তা (ওসি) মো. হাবিবুর রহমান। তিনি ঘটনাস্থল থেকে মুঠোফোনে প্রথম আলোকে বলেন, বসতঘরের ভেতরে নাজমা আকতারের লাশ পাওয়া গেছে। লাশ উদ্ধার করে থানায় নিয়ে যাওয়া হচ্ছে। ধারালো দা দিয়ে কুপিয়ে তাঁকে হত্যা করা হয়েছে বলে ধারণা করা হচ্ছে।ওসি হাবিবুর রহমান আরও বলেন, কলিম উল্লাহ ও নাজমা আকতার দম্পতির তিন ছেলেমেয়ে। বড় ছেলে চট্টগ্রামে চাকরি করেন। বড় মেয়ে দাদার বাড়িতে থাকেন এবং ছোট ছেলে বাড়িতে থাকে। ঘটনার সময় ছোট ছেলেটি বাড়ির পাশে দোকানে ছিল। দোকান থেকে ফিরে ঘরে ঢুকেই গলাকাটা অবস্থায় মায়ের লাশ দেখতে পায় সে। এই ঘটনার রহস্য উদ্‌ঘাটন করতে পুলিশ কাজ করছে।</body>
</article>
