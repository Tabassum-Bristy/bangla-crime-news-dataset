<article>
  <headline>কেন্দুয়ায় ভাই-ভাতিজাদের হাতে কৃষক খুনের অভিযোগ</headline>
  <url>https://www.prothomalo.com/bangladesh/article/1580375/%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%81%E0%A7%9F%E0%A6%BE%E0%A7%9F-%E0%A6%AD%E0%A6%BE%E0%A6%87-%E0%A6%AD%E0%A6%BE%E0%A6%A4%E0%A6%BF%E0%A6%9C%E0%A6%BE%E0%A6%A6%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%95%E0%A7%83%E0%A6%B7%E0%A6%95-%E0%A6%96%E0%A7%81%E0%A6%A8%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-02-23T22:18:00+06:00</published_at>
  <category>খুন</category>
  <body>নেত্রকোনার কেন্দুয়ায় জমিতে সেচ নিয়ে বিরোধের জেরে ভাই ও ভাতিজাদের হামলায় এক কৃষক নিহত হওয়ার অভিযোগ উঠেছে। এতে গুরুতর আহত হন নিহত কৃষকের এক ছেলে। শনিবার সন্ধ্যায় উপজেলার বেলাটি গ্রামে এ ঘটনা ঘটে।নিহত কৃষকের নাম মো. ফজলুর রহমান (৫২)। আহত ব্যক্তির নাম আবদুর রাজ্জাক (২৬)। তাঁকে ময়মনসিংহ মেডিকেল কলেজ হাসপাতালে ভর্তি করা হয়েছে।স্থানীয় লোকজন সূত্রে জানা গেছে, শ্যালো মেশিন দিয়ে বোরো খেতে সেচ দেওয়া নিয়ে গত শুক্রবার দুপুরে ফজলুর রহমানের সঙ্গে তাঁর আপন ছোট ভাই আতাউর রহমানের কথা-কাটাকাটি হয়। পরে স্থানীয় ব্যক্তিরা তা থামিয়ে দেন।এলাকার কয়েকজন বাসিন্দা ও পুলিশ সূত্রে জানা গেছে, শুক্রবারের ওই ঘটনার জেরে শনিবার সন্ধ্যায় আতাউর রহমান তাঁর তিন ছেলে হাবিবুর রহমান, মো. রানা মিয়া, রাজু মিয়া ও নিজস্ব লোকজন নিয়ে বড় ভাই ফজলুর রহমানের ওপর হামলা চালান। এ সময় ফজলুর বাড়ির সামনে ছিলেন। হামলাকারীদের ধারালো অস্ত্রের আঘাতে ফজলুর রহমান ও তাঁর ছেলে আবদুর রাজ্জাক গুরুতর আহত হন। পরে স্থানীয় লোকজন তাঁদের ময়মনসিংহ মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক ফজলুর রহমানকে মৃত ঘোষণা করেন।কেন্দুয়া থানার পরিদর্শক (তদন্ত) মো. রফিকুল ইসলাম ঘটনার সত্যতা নিশ্চিত করে প্রথম আলোকে বলেন, পুলিশ ঘটনাস্থল পরিদর্শন করেছে এবং জিজ্ঞাসাবাদের জন্য তিন নারীকে আটক করেছে। লাশ ময়মনসিংহ মেডিকেল কলেজ হাসপাতালের মর্গে ময়নাতদন্তের জন্য রাখা হয়েছে।</body>
</article>
