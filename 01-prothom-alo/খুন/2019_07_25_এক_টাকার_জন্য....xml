<article>
  <headline>এক টাকার জন্য...</headline>
  <url>https://www.prothomalo.com/bangladesh/article/1606127/%E0%A6%8F%E0%A6%95-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF</url>
  <published_at>2019-07-25T21:22:00+06:00</published_at>
  <category>খুন</category>
  <body>হবিগঞ্জের মাধবপুর উপজেলায় সিগারেটের এক টাকা পাওনা নিয়ে সংঘর্ষের ঘটনায় আহত পোশাকশ্রমিকের মৃত্যু হয়েছে। বৃহস্পতিবার সিলেট এম এ জি ওসমানী মেডিকেল কলেজ হাসপাতালে চিকিৎসাধীন অবস্থায় তিনি মারা যান।মারা যাওয়া শ্রমিকের নাম আবদুল জব্বার। তিনি মাধবপুর উপজেলার নোয়াপাড়া ইউনিয়নের ব্যাঙ্গাডোবা গ্রামের সিরাজ মিয়ার ছেলে। তিনি এক পোশাক কারখানার শ্রমিক ছিলেন।পরিবার ও পুলিশ সূত্রে জানা যায়, গত মঙ্গলবার রাত নয়টায় দিকে ব্যাঙ্গাডোবা গ্রামের আবদুর রহমানের সিগারেটের দোকানে একই গ্রামের শহীদ মিয়া এক শলাকার সিগারেট কেনেন ছয় টাকা দিয়ে। কিন্তু তাঁর কাছে এক টাকা ভাংতি না থাকায় তিনি পাঁচ টাকা পরিশোধ করে বাকি এক টাকা পরে দেবেন বলে দোকানদারকে জানান। কিন্তু দোকানি আবদুর রহমান এক টাকা বাকি দিতে রাজি হননি। এ নিয়ে দুজনের মধ্যে কথা-কাটাকাটি থেকে হাতাহাতি হয়। একপর্যায়ে উভয়ের লোকজন এক সংঘর্ষে জড়িয়ে পড়েন। এ সময় প্রতিপক্ষের হামলায় আবদুর রহমানের ভাতিজা আবদুর জব্বার গুরুতর আহত হন। আহত অবস্থায় তাঁকে সিলেট ওসমানী মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় তিনি বৃহস্পতিবার সকালে মারা যান।মাধবপুর থানার ভারপ্রাপ্ত কর্মকর্তা কে এম আজমিরুজ্জামান বলেন, নিহত ব্যক্তির ময়নাতদন্ত একই হাসপাতালে সম্পন্ন হয়েছে এবং বিকেলে পরিবারের কাছে লাশটি হস্তান্তর করা হয়েছে। এ বিষয়ে মামলা প্রক্রিয়াধীন।</body>
</article>
