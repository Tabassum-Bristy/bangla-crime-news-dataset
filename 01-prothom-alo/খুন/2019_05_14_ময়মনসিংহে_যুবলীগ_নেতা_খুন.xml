<article>
  <headline>ময়মনসিংহে যুবলীগ নেতা খুন</headline>
  <url>https://www.prothomalo.com/bangladesh/article/1593915/%E0%A6%AE%E0%A7%9F%E0%A6%AE%E0%A6%A8%E0%A6%B8%E0%A6%BF%E0%A6%82%E0%A6%B9%E0%A7%87-%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE-%E0%A6%96%E0%A7%81%E0%A6%A8</url>
  <published_at>2019-05-14T18:40:00+06:00</published_at>
  <category>খুন</category>
  <body>ময়মনসিংহে রেজাউল করিম (৩৫) নামে এক যুবলীগ নেতাকে ছুরিকাঘাতে হত্যার অভিযোগ উঠেছে। নিহত যুবলীগ নেতার পরিবার এ অভিযোগ করেছে।নিহত রেজাউল করিম ময়মনসিংহ জেলা যুবলীগের আহ্বায়ক কমিটির সদস্য ছিলেন। এ ছাড়া তিনি ময়মনসিংহ জেলা ছাত্রলীগের সাবেক সহসভাপতি ছিলেন।ময়মনসিংহ কোতোয়ালি মডেল থানা-পুলিশ সূত্রে জানা গেছে, গতকাল সোমবার রাত সোয়া একটার দিকে শহরের মৃত্যুঞ্জয় স্কুল সংলগ্ন এলাকায় দুর্বৃত্তরা রেজাউলকে একাধিকবার ছুরিকাঘাত করে পালিয়ে যায়। খবর পেয়ে কিছুক্ষণ পর পুলিশ ঘটনাস্থলে গিয়ে আহত রেজাউলকে ময়মনসিংহ মেডিকেল কলেজ হাসপাতালে পাঠায়। পরে কর্তব্যরত চিকিৎসক রেজাউলকে মৃত ঘোষণা করেন। প্রাথমিক তদন্ত শেষে পুলিশের ধারণা, নিজেদের মধ্যে বিরোধের জের ধরে এ হত্যাকাণ্ড ঘটানো হয়ে থাকতে পারে। এ ঘটনায় মঙ্গলবার বিকেল পর্যন্ত কোনো মামলা হয়নি।নিহত রেজাউলের ভাই আনোয়ার হোসেন অভিযোগ করেন, আধিপত্য বিস্তার নিয়ে একটি পক্ষের সঙ্গে বিরোধ সৃষ্টি হওয়ায় রেজাউলকে হত্যা করা হয়েছে। এর আগেও রেজাউলকে হত্যার হুমকি দেওয়া হয়েছিল বলেও জানান আনোয়ার। বছর খানিক আগে আক্রমণের শিকারও হয়েছিলেন রেজাউল।জানতে চাইলে ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) মাহমুদুল ইসলাম প্রথম আলোকে বলেন, তদন্তের পর হত্যাকাণ্ডের রহস্য উন্মোচিত হবে। তদন্তের স্বার্থে নিহতের সাম্প্রতিক গতিবিধিও বিবেচনায় নেওয়া হবে। দ্রুততর সময়ের মধ্যে হত্যাকারীদের শনাক্ত করার চেষ্টা চলছে।</body>
</article>
