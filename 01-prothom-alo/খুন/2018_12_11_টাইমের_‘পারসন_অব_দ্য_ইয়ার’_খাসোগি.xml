<article>
  <headline>টাইমের ‘পারসন অব দ্য ইয়ার’ খাসোগি</headline>
  <url>https://www.prothomalo.com/international/article/1569508/%E0%A6%9F%E0%A6%BE%E0%A6%87%E0%A6%AE%E0%A7%87%E0%A6%B0-%E2%80%98%E0%A6%AA%E0%A6%BE%E0%A6%B0%E0%A6%B8%E0%A6%A8-%E0%A6%85%E0%A6%AC-%E0%A6%A6%E0%A7%8D%E0%A6%AF-%E0%A6%87%E0%A7%9F%E0%A6%BE%E0%A6%B0%E2%80%99-%E0%A6%96%E0%A6%BE%E0%A6%B8%E0%A7%8B%E0%A6%97%E0%A6%BF</url>
  <published_at>2018-12-11T22:01:00+06:00</published_at>
  <category>খুন</category>
  <body>যুক্তরাষ্ট্রের প্রভাবশালী সাময়িকী ‘টাইম’ ম্যাগাজিন এবার সৌদি সাংবাদিক জামাল খাসোগি ও মিয়ানমারে কারাদণ্ডপ্রাপ্ত বার্তা সংস্থা রয়টার্সের দুই সাংবাদিককে বর্ষসেরা ব্যক্তিত্ব ঘোষণা করেছে। মঙ্গলবার এই ঘোষণা দেয় ৯৫ বছরের পুরোনো সাময়িকীটি।এনডিটিভি জানিয়েছে, খাসোগির পাশাপাশি ফিলিপাইনের সাংবাদিক মারিয়া রেসা, রোহিঙ্গা সংকটের সংবাদ সংগ্রহ করতে গিয়ে মিয়ানমারে কারাবন্দী রয়টার্সের দুই সাংবাদিক ওয়া লোন ও কাও সো উকে এবং গত জুনে গুলিতে নিহত মেরিল্যান্ডের অ্যানাপোলিসের ক্যাপিটাল গেজেটের পাঁচ স্টাফকে সম্মানিত করেছে ‘টাইম’ ম্যাগাজিন। ফিলিপাইনের প্রেসিডেন্ট রদ্রিগো দুতার্তের সমালোচক হিসেবে র‍্যাপলারের পরিচিতি রয়েছে। আর ক্যাপিটাল গেজেটের কার্যালয়ে গত জুনে বন্দুকধারীর হামলায় পাঁচজন নিহত হন।টাইমের ভাষ্য, বৃহত্তর সত্য প্রতিষ্ঠায় তাঁরা কঠিন ঝুঁকি নিয়েছেন। ফলে তাঁদের এই সম্মানে ভূষিত করা হয়েছে।তুরস্কের ইস্তাম্বুলে সৌদি আরবের কনস্যুলেটে গত ২ অক্টোবর প্রবেশের পর নিখোঁজ হন সাংবাদিক খাসোগি। সৌদি যুবরাজ মোহাম্মদ বিন সালমানের কড়া সমালোচক ছিলেন তিনি। কয়েক দফায় বিবৃতি পরিবর্তনের পর আন্তর্জাতিক চাপের মুখে রিয়াদ শেষে স্বীকার করেছে, কনস্যুলেট ভবনের ভেতর জিজ্ঞাসাবাদের একপর্যায়ে নিহত হন খাসোগি।বর্ষসেরা ব্যক্তিত্বদের ছবি দিয়ে প্রকাশিত ‘টাইম’-এর এবারের সংখ্যার প্রচ্ছদকাহিনির শিরোনাম করা হয়েছে ‘দ্য গার্ডিয়ানস অ্যান্ড দ্য ওয়ার অন ট্রুথ (অভিভাবকেরা এবং সত্যের জন্য লড়াই)’। সাময়িকীটি বলেছে, তারা সাংবাদিকতাকে সম্মানিত করার সিদ্ধান্ত এমন এক সময় নিয়েছে, যখন গণতন্ত্রের অনুশীলন সরকার এবং প্রযুক্তির উৎকর্ষের কারণে হুমকির মুখে।বৈশ্বিক ঘটনাবলির ওপর ব্যাপক প্রভাব ফেলা ব্যক্তি, গোষ্ঠী, বস্তু কিংবা কোনো পরিকল্পনাকে প্রতিবছর ‘টাইম’ বর্ষসেরা ঘোষণা করে। টাইমের প্রধান সম্পাদক ও প্রধান নির্বাহী এডওয়ার্ড ফেলসেনথাল এক বিবৃতিতে বলেছেন, মহান সত্যের জন্য ভয়ংকর ঝুঁকি নেওয়ার জন্য এবং কথা বলার জন্য জামাল খাসোগি, ক্যাপিটাল গেজেট, মারিয়া রেসা, ওয়া লোন ও কিয়াও সোয়ে এ বছর টাইমের বর্ষসেরা ব্যক্তিত্ব হয়েছেন।গত বছর নীরবতা ভেঙে যেসব নারী ও পুরুষ যৌন নির্যাতন এবং হয়রানির বিরুদ্ধে কথা বলে আলোচনায় ছিলেন, তাঁদের ‘পারসন অব দ্য ইয়ার’ সম্মানে ভূষিত করা হয়।‘ম্যান অব দি ইয়ার’ হিসেবে ১৯২৭ সালে ‘টাইম’ ম্যাগাজিন এই পুরস্কার শুরু করে, যা এখন ম্যাগাজিনটির ঐতিহ্যে রূপ নিয়েছে। সংশ্লিষ্ট বছরে খারাপের বিরুদ্ধে সর্বোৎকৃষ্ট কাজের স্বীকৃতিস্বরূপ এই সম্মানে ভূষিত করে ‘টাইম’।</body>
</article>
