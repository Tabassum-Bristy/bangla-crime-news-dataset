<article>
  <headline>শিশুদের খেলা নিয়ে বড়দের বিরোধ, প্রাণ গেল কৃষকের</headline>
  <url>https://www.prothomalo.com/bangladesh/article/1596285/%E0%A6%B6%E0%A6%BF%E0%A6%B6%E0%A7%81%E0%A6%A6%E0%A7%87%E0%A6%B0-%E0%A6%96%E0%A7%87%E0%A6%B2%E0%A6%BE-%E0%A6%A8%E0%A6%BF%E0%A7%9F%E0%A7%87-%E0%A6%AC%E0%A7%9C%E0%A6%A6%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%8B%E0%A6%A7-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A6%95%E0%A7%83%E0%A6%B7%E0%A6%95%E0%A7%87%E0%A6%B0</url>
  <published_at>2019-05-27T19:14:00+06:00</published_at>
  <category>খুন</category>
  <body>কিশোরগঞ্জের নিকলী উপজেলায় শিশুদের ফুটবল খেলার বিরোধকে কেন্দ্র করে বড়দের মধ্যে গোলাগুলি হওয়ার অভিযোগ উঠেছে। এতে এক কৃষক নিহত ও অপর এক তরুণ আহত হয়েছেন। গতকাল রোববার সন্ধ্যায় নিকলীর সিংপুরের ভাটি ভরাটিয়া গ্রামে এ ঘটনা ঘটে।এ ঘটনায় নিহত ওই কৃষকের নাম খোকন মিয়া (৪০)। তিনি ভাটি ভরাটিয়া গ্রামের বাসিন্দা। এ ছাড়া, আহত ওই তরুণের নাম আফজাল হোসেন (২০)। তিনিও একই গ্রামের বাসিন্দা। আফজালকে কিশোরগঞ্জের ২৫০ শয্যাবিশিষ্ট জেনারেল হাসপাতালে ভর্তি করা হয়েছে।পুলিশ ও স্থানীয় সূত্রে জানা যায়, ভাটি ভরাটিয়া গ্রামের তাহের উদ্দিন ও দয়াল মিয়ার লোকজনের মধ্যে আধিপত্য বিস্তারকে কেন্দ্র করে দীর্ঘদিনের বিরোধ রয়েছে। রোববার বিকেলে ফুটবল খেলা নিয়ে শিশুদের মধ্যে বিরোধ বাধে। পরে এই বিরোধকে কেন্দ্র করে তাহেরের লোকজন দয়ালের লোক খোকনের ভাতিজা মারুফকে ধরে নিয়ে যায়। খবর পেয়ে খোকন ও তাঁর আত্মীয়রা তাহেরের বাড়িতে গেলে দুপক্ষের মধ্যে কথা-কাটাকাটি শুরু হয়। একপর্যায়ে তাহেরের লোকজন আগ্নেয়াস্ত্র দিয়ে গুলি ছোড়া শুরু করেন। এতে গুলিবিদ্ধ হয়ে খোকন ঘটনাস্থলেই প্রাণ হারান। একই সময় গুলিবিদ্ধ হয়ে আফজাল গুরুতর আহত হন।নিকলী থানার ভারপ্রাপ্ত কর্মকর্তা (ওসি) মো. নাসির উদ্দিন ভূঁইয়া বলেন, ওই ঘটনায় আজ সোমবার নিহত ব্যক্তির বড় ভাই রতন মিয়া প্রতিপক্ষ দলের নেতা তাহেরসহ ২১ জনের বিরুদ্ধে মামলা করেছেন। এর মধ্যে আটজনকে গ্রেপ্তার করা হয়েছে। এ ছড়া পরিস্থিতি শান্ত রাখতে ওই এলাকায় অতিরিক্ত পুলিশ মোতায়েন করা হয়েছে।</body>
</article>
