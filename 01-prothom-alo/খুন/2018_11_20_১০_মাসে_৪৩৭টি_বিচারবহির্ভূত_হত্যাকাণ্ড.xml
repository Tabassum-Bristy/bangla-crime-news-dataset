<article>
  <headline>১০ মাসে ৪৩৭টি বিচারবহির্ভূত হত্যাকাণ্ড</headline>
  <url>https://www.prothomalo.com/bangladesh/article/1566025/%E0%A7%A7%E0%A7%A6-%E0%A6%AE%E0%A6%BE%E0%A6%B8%E0%A7%87-%E0%A7%AA%E0%A7%A9%E0%A7%AD%E0%A6%9F%E0%A6%BF-%E0%A6%AC%E0%A6%BF%E0%A6%9A%E0%A6%BE%E0%A6%B0%E0%A6%AC%E0%A6%B9%E0%A6%BF%E0%A6%B0%E0%A7%8D%E0%A6%AD%E0%A7%82%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%95%E0%A6%BE%E0%A6%A3%E0%A7%8D%E0%A6%A1</url>
  <published_at>2018-11-20T17:52:00+06:00</published_at>
  <category>খুন</category>
  <body>মানবাধিকার সংগঠন আইন ও সালিশ কেন্দ্র (আসক) বলছে, চলতি বছরের জানুয়ারি থেকে অক্টোবর পর্যন্ত ৪৩৭ জন বিচারবহির্ভূত হত্যাকাণ্ডের শিকার হয়েছেন। আর এই সময় গুমের শিকার হয়েছেন ২৬ জন।আজ মঙ্গলবার সকালে রাজধানীর ডেইলি স্টার সেন্টারের আজিমুর রহমান মিলনায়তনে নাগরিক সংলাপ অনুষ্ঠানে এক প্রতিবেদনে আসকের পক্ষ থেকে এই তথ্য প্রকাশ করা হয়।আসকের প্রতিবেদনে আরও বলা হয়, ২০১২ থেকে ২০১৭ সাল পর্যন্ত গুম, খুন, বিচারবহির্ভূত হত্যাকাণ্ড, হেফাজতে নির্যাতন ও মৃত্যু এবং অন্যান্য মানবাধিকার লঙ্ঘনের ঘটনায় আইনশৃঙ্খলা রক্ষাকারী বাহিনীর জড়িত থাকার অভিযোগের ব্যাখ্যা চেয়ে জাতীয় মানবাধিকার কমিশন চিঠি পাঠায় স্বরাষ্ট্র মন্ত্রণালয়ে। সেসব বিষয়ের ১৫৪টির উত্তর এখনো মেলেনি।চলতি বছরের মাদকবিরোধী অভিযান নিয়ে আসক বলেছে, মাদকের বিরুদ্ধে সরকারের ‘জিরো টলারেন্স’ নীতির অংশ হিসেবে মাদকবিরোধী অভিযান চালানো হয়। অভিযানে ১৫ মে থেকে ৩১ অক্টোবর পর্যন্ত ২৭৬ জন নিহত হয়েছেন।আসক মনে করে, প্রতিটি ব্যক্তির বেঁচে থাকার এবং ন্যায়বিচার পাওয়ার অধিকার আছে। রাষ্ট্রীয় বাহিনী নয়, আদালতের বিচারিক প্রক্রিয়া সম্পন্ন করেই কেবল ব্যক্তিকে বিদ্যমান আইন অনুযায়ী শাস্তি দিতে হবে।অনুষ্ঠানে জাতীয় মানবাধিকার কমিশনের চেয়ারম্যান কাজী রিয়াজুল হক, আসকের নির্বাহী পরিচালক শীপা হাফিজ প্রমুখ বক্তব্য দেন।</body>
</article>
