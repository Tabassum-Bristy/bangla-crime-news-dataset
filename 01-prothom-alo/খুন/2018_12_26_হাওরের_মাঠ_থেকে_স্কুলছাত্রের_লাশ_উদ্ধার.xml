<article>
  <headline>হাওরের মাঠ থেকে স্কুলছাত্রের লাশ উদ্ধার</headline>
  <url>https://www.prothomalo.com/bangladesh/article/1571875/%E0%A6%B9%E0%A6%BE%E0%A6%93%E0%A6%B0%E0%A7%87%E0%A6%B0-%E0%A6%AE%E0%A6%BE%E0%A6%A0-%E0%A6%A5%E0%A7%87%E0%A6%95%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2018-12-26T17:12:00+06:00</published_at>
  <category>খুন</category>
  <body>নেত্রকোনার খালিয়াজুরী উপজেলায় হাওরের মাঠ থেকে এক স্কুলছাত্রের লাশ উদ্ধার করেছে পুলিশ। আজ বুধবার সকালে উপজেলার কাদিরপুর গ্রামের একটি হাওরের মাঠ থেকে লাশটি উদ্ধার করা হয়। লাশটি দীপু সরকার (১৫) নামের এক স্কুলছাত্রের।দীপু খালিয়াজুরীর কান্দিপুর গ্রামের মন্টু সরকারের ছেলে। স্থানীয় একটি মাধ্যমিক বিদ্যালয়ের দশম শ্রেণির ছাত্র ছিল সে। এ ঘটনায় জিজ্ঞাসাবাদের জন্য গোবিন্দ সরকার (২১) নামের প্রতিবেশী এক যুবককে আটক করেছে পুলিশ।স্থানীয় বাসিন্দা ও পুলিশ সূত্রে জানা গেছে, গতকাল মঙ্গলবার সন্ধ্যায় পরিবারের লোকজনের সঙ্গে বাড়ির সামনের হাওর থেকে বীজধানের চারা উত্তোলন করে বাড়ি ফেরে দীপু সরকার। সন্ধ্যা সাতটার দিকে বাড়ি থেকে বের হওয়ার পর থেকে সে নিখোঁজ ছিল। অনেক খোঁজাখুঁজির পরও তাঁকে না পেয়ে ওই রাতেই থানা-পুলিশে খবর দেন পরিবারের লোকজন। আজ ভোরে বাড়ির সামনে হাওরে দীপুর লাশ দেখে লোকজন পুলিশে খবর দেন। পুলিশ এসে সকালে লাশটি উদ্ধার করে ময়নাতদন্তের জন্য নেত্রকোনা আধুনিক সদর হাসপাতালের মর্গে পাঠায়। মৃতদেহের বিভিন্ন স্থানে আঘাতের চিহ্ন রয়েছে। এ ঘটনায় জিজ্ঞাসাবাদের জন্য দীপুর প্রতিবেশী ধীরেন্দ্র সরকারের ছেলে গোবিন্দ সরকারকে (২১) আটক করেছে পুলিশ।ঘটনার সত্যতা নিশ্চিত করে খালিয়াজুরী থানার ভারপ্রাপ্ত কর্মকর্তা (ওসি) হযরত আলী বলেন, ‘প্রাথমিকভাবে ধারণা করা হচ্ছে, পূর্বশত্রুতার জেরে ওই স্কুলছাত্রকে নৃশংসভাবে কুপিয়ে হত্যা করা হয়েছে। আটক হওয়া যুবককে জিজ্ঞাসাবাদ করা হচ্ছে। এ ঘটনায় মামলার প্রস্তুতি চলছে।’</body>
</article>
