<article>
  <headline>হাত-মুখ বাঁধা স্কুলের দপ্তরির লাশ পাটখেতে</headline>
  <url>https://www.prothomalo.com/bangladesh/article/1603587/%E0%A6%B9%E0%A6%BE%E0%A6%A4-%E0%A6%AE%E0%A7%81%E0%A6%96-%E0%A6%AC%E0%A6%BE%E0%A6%81%E0%A6%A7%E0%A6%BE-%E0%A6%B8%E0%A7%8D%E0%A6%95%E0%A7%81%E0%A6%B2%E0%A7%87%E0%A6%B0-%E0%A6%A6%E0%A6%AA%E0%A7%8D%E0%A6%A4%E0%A6%B0%E0%A6%BF%E0%A6%B0-%E0%A6%B2%E0%A6%BE%E0%A6%B6-%E0%A6%AA%E0%A6%BE%E0%A6%9F%E0%A6%96%E0%A7%87%E0%A6%A4%E0%A7%87</url>
  <published_at>2019-07-10T19:40:00+06:00</published_at>
  <category>খুন</category>
  <body>টাঙ্গাইলের দেলদুয়ার উপজেলার একটি স্কুলের দপ্তরির হাত-মুখ বাঁধা লাশ পাটখেতে পাওয়া গেছে। বুধবার উপজেলার সুবর্ণতলী গ্রামে নদীর পারের পাটখেত থেকে লাশটি উদ্ধার করে পুলিশ।ওই দপ্তরির নাম শফিকুল আসলাম (৪০)। তিনি দেলদুয়ার উপজেলার সুবর্ণতলী গ্রামের ইনছান আলীর ছেলে। তিনি একই গ্রামের খাদিজা আবু বকর উচ্চ বিদ্যালয়ে দপ্তরি হিসেবে কর্মরত ছিলেন।পরিবার ও পুলিশ সূত্রে জানা যায়, মঙ্গলবার রাত আটটার দিকে অচেনা কয়েকজন লোক শফিকুলকে বাড়ি থেকে ডেকে নিয়ে যান। তার পর থেকেই শফিকুলের মুঠোফোন বন্ধ পাওয়া যায়। অনেক খোঁজাখুঁজি করেও রাতে তাঁর সন্ধান পাওয়া যায়নি। বুধবার সকালে এক কৃষক নদীর পারে পাটখেতে কাজ করতে গিয়ে লাশটি দেখতে পান। পরে এলাকায় জানাজানি হলে শফিকুলের পরিবারের লোকজন লাশটি শনাক্ত করেন।দেলদুয়ার থানার ভারপ্রাপ্ত কর্মকর্তা (ওসি) সাইদুল হক ভূঁইয়া বলেন, স্কুলের দপ্তরির লাশটি উদ্ধার করে ময়নাতদন্তের জন্য মর্গে পাঠানো হয়েছে। বিষয়টি খতিয়ে দেখা হচ্ছে।</body>
</article>
