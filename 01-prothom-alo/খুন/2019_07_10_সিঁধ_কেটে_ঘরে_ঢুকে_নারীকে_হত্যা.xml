<article>
  <headline>সিঁধ কেটে ঘরে ঢুকে নারীকে হত্যা</headline>
  <url>https://www.prothomalo.com/bangladesh/article/1603606/%E0%A6%B8%E0%A6%BF%E0%A6%81%E0%A6%A7-%E0%A6%95%E0%A7%87%E0%A6%9F%E0%A7%87-%E0%A6%98%E0%A6%B0%E0%A7%87-%E0%A6%A2%E0%A7%81%E0%A6%95%E0%A7%87-%E0%A6%A8%E0%A6%BE%E0%A6%B0%E0%A7%80%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-07-10T21:13:00+06:00</published_at>
  <category>খুন</category>
  <body>টাঙ্গাইলের সখীপুরে সিঁধ কেটে ঘরে ঢুকে এক নারীকে শ্বাস রোধে হত্যা করেছে দুর্বৃত্তরা। ওই নারীর লাশ বুধবার সকাল ১০টার দিকে উদ্ধার করে ময়নাতদন্তের জন্য টাঙ্গাইল মেডিকেল কলেজ হাসপাতালের মর্গে পাঠিয়েছে পুলিশ। মঙ্গলবার রাতে উপজেলা হাতীবান্ধা ইউনিয়নের আমড়াতৈল এলাকায় এ ঘটনা ঘটে।নিহত ওই নারীর নাম সমেলা ভানু (৫৭)। তিনি মৃত বাবর আলীর স্ত্রী। এই ঘটনায় বুধবার বেলা সাড়ে তিনটার দিকে তাঁর ছেলে হোসেন আলী বাদী হয়ে অজ্ঞাত পরিচয় লোকজনকে আসামি করে মামলা করেছেন।পরিবার ও মামলার এজাহার সূত্রে জানা জানা যায়, রাতে ঘরে ঢুকে সামেলা ভানুকে শ্বাস রোধে হত্যা করেছে দুর্বৃত্তরা। পরে তাঁর গলার স্বর্ণের চেইন, পাঁচ হাজার ঢাকা ও অটোরিকশার চাবি নিয়ে পালিয়ে যায় তারা।সখীপুর থানার উপপরিদর্শক (এসআই) সুকান্ত বাউল বলেন, স্বামী মারা যাওয়ার পর থেকে একটি টিনের ঘরে বেড়া দিয়ে এক পাশে থাকতেন ওই নারী, আর অন্য পাশে স্ত্রীকে নিয়ে থাকতেন ছেলে হোসেন আলী। মঙ্গলবার গভীর রাতে সিঁধ কেটে ঘরে ঢুকে ওই নারীকে দুর্বৃত্তরা শ্বাসরোধে হত্যা করেছে বলে প্রাথমিকভাবে ধারণা করা হচ্ছে।ওই নারীর এক ছেলে হাসান আলী বিদেশ থাকেন। আরেক ছেলে হোসেন আলী সিএনজিচালিত অটোরিকশা চালান। খুনের সময় হোসেন আলী পাশের কক্ষেই স্ত্রীকে নিয়ে ঘুমিয়ে ছিলেন। হোসেন আলীর ধারণা, সিঁধ কেটে প্রথমে চুরি করতে দুর্বৃত্তরা ঘরে ঢোকে। কিন্তু তাঁর মা দুর্বৃত্তদের চিনে ফেলায় তারা তাঁর মাকে খুন করে সটকে পড়ে। সখীপুর থানার ভারপ্রাপ্ত কর্মকর্তা (ওসি) আমির হোসেন বলেন, এই ঘটনায় অভিযুক্ত খুনিদের শনাক্ত করতে ও ধরতে পুলিশের অভিযান চলছে।</body>
</article>
