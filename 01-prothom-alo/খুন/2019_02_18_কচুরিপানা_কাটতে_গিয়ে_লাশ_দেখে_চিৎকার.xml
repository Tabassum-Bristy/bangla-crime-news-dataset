<article>
  <headline>কচুরিপানা কাটতে গিয়ে লাশ দেখে চিৎকার</headline>
  <url>https://www.prothomalo.com/bangladesh/article/1579616/%E0%A6%95%E0%A6%9A%E0%A7%81%E0%A6%B0%E0%A6%BF%E0%A6%AA%E0%A6%BE%E0%A6%A8%E0%A6%BE-%E0%A6%95%E0%A6%BE%E0%A6%9F%E0%A6%A4%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%B2%E0%A6%BE%E0%A6%B6-%E0%A6%A6%E0%A7%87%E0%A6%96%E0%A7%87-%E0%A6%9A%E0%A6%BF%E0%A7%8E%E0%A6%95%E0%A6%BE%E0%A6%B0</url>
  <published_at>2019-02-18T19:16:00+06:00</published_at>
  <category>খুন</category>
  <body>নেত্রকোনায় কচুরিপানা কাটতে গিয়ে গলিত লাশ দেখে চিৎকার দিয়ে পানি থেকে উঠে আসেন এক নারী। খবর পেয়ে ওই লাশ উদ্ধার করেছে পুলিশ। সোমবার দুপুরে নেত্রকোনা পৌর শহরের ধারিয়া এলাকায় এ ঘটনা ঘটে। তবে লাশটি নারী না পুরুষের, তা প্রাথমিকভাবে নিশ্চিত হওয়া যায়নি।স্থানীয় বাসিন্দা ও পুলিশ সূত্রে জানা যায়, দুপুরে ধারিয়া এলাকার পাশে মগড়া নদীর আবদ্ধ পানিতে গরুর জন্য কচুরিপানা কাটতে যান স্থানীয় এক নারী। তিনি কোমরপানিতে নেমে কাঁচি দিয়ে কচুরিপানা কাটতে গেলে একজনের গলিত লাশ দেখে চিৎকার দিয়ে পানি থেকে উঠে আসেন এবং বিষয়টি স্থানীয় লোকজনকে জানান। পরে স্থানীয় লোকজন বিষয়টি পুলিশকে জানান। পুলিশ ঘটনাস্থল থেকে গলিত লাশটি উদ্ধার করে ময়নাতদন্তের জন্য নেত্রকোনা আধুনিক সদর হাসপাতালের মর্গে পাঠায়।নেত্রকোনার অতিরিক্ত পুলিশ সুপার (সদর সার্কেল) মোহাম্মদ ফকরুজ্জামান জুয়েল প্রথম আলোকে বলেন, ‘উদ্ধার করা গলিত ওই লাশ নারী না পুরুষের, তা বোঝার উপায় নেই। তবে আমাদের ধারণা এটি নারীর লাশ, মর্গের কর্মচারীরাও এমন ধারণা করছেন। তবে ময়নাতদন্তের পর তা নিশ্চিত হওয়া যাবে।’নেত্রকোনা মডেল থানার ভারপ্রাপ্ত কর্মকর্তা (ওসি) মো. বোরহান উদ্দিন বলেন, প্রাথমিকভাবে ধারণা করা হচ্ছে, শত্রুতার জেরে দুর্বৃত্তরা মেরে লাশটি কচুরিপানার নিচে ডুবিয়ে রেখে গেছে। বিষয়টি নিয়ে তদন্ত করা হচ্ছে। এ বিষয়ে থানায় একটি অপমৃত্যুর মামলার প্রস্তুতি চলছে।</body>
</article>
