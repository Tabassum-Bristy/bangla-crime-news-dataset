<article>
  <headline>বীরগঞ্জে রাস্তার পাশে দুই বন্ধুর গলাকাটা লাশ</headline>
  <url>https://www.prothomalo.com/bangladesh/article/1596715/%E0%A6%B0%E0%A6%BE%E0%A6%B8%E0%A7%8D%E0%A6%A4%E0%A6%BE%E0%A6%B0-%E0%A6%A7%E0%A6%BE%E0%A6%B0%E0%A7%87-%E0%A6%A6%E0%A7%81%E0%A6%9C%E0%A6%A8%E0%A7%87%E0%A6%B0-%E0%A6%97%E0%A6%B2%E0%A6%BE%E0%A6%95%E0%A6%BE%E0%A6%9F%E0%A6%BE-%E0%A6%B2%E0%A6%BE%E0%A6%B6</url>
  <published_at>2019-05-30T08:33:00+06:00</published_at>
  <category>খুন</category>
  <body>দিনাজপুরের বীরগঞ্জ উপজেলার বালাপাড়া গ্রামের কাঁচা রাস্তার পাশ থেকে দুই ব্যক্তির গলাকাটা লাশ উদ্ধার করেছে বীরগঞ্জ থানা-পুলিশ। আজ বৃহস্পতিবার সকাল আটটার দিকে পুলিশ স্থানীয়দের মাধ্যমে খবর পেয়ে নিহত দুজনের লাশ উদ্ধার করেছে বলে নিশ্চিত করেন বীরগঞ্জ থানার পরিদর্শক বিশ্বনাথ দাস।নিহত ব্যক্তিরা হলেন নিজপাড়া ইউনিয়নের দেবীপুর খোলাপাড়া গ্রামের রাজেন্দ্র নাথ রায়ের ছেলে বিপ্লব চন্দ্র রায় (৩৩) এবং একই উপজেলার সুজালপুর ইউনিয়নের মদনপুর গ্রামের আজাহার আলীর ছেলে হানিফুর রহমান (৩৩)। নিহত দুই ব্যক্তি ঘনিষ্ঠ বন্ধু বলে জানা গেছে।স্থানীয় সূত্রে জানা যায়, ফজরের নামাজ শেষে বাড়ি ফেরার পথে রাস্তার পাশে দুটি লাশ দেখতে পেয়ে স্থানীয়রা পুলিশে খবর দেয়। পরে পুলিশ গিয়ে তাদের লাশ উদ্ধার করে থানায় নিয়ে যায়। স্থানীয় এক ব্যক্তি জানান, নিজপাড়া ইউনিয়নে রাতে বেশ কয়েকটি স্থানে জুয়ার আসর বসে। ধারণা করা হচ্ছে, এই দুই বন্ধু জুয়া খেলে গভীর রাতে বাড়ি ফেরার পথে দুর্বৃত্তরা রাস্তার পাশে তাদের গতিরোধ করে হত্যার পর মোটরসাইকেল ছিনতাই করে পালিয়ে যায়।নিহত হানিফুর রহমানের বড় ভাই আবদুল হালিম বলেন, তাঁর ভাই গতকাল বুধবার বিকেল ৪টার দিকে মোটরসাইকেল নিয়ে বাড়ি থেকে বের হয়। এরপর তিনি আর বাড়িতে ফিরে আসেননি। তাঁর ভাই হানিফ ও বিপ্লব ছোটবেলা থেকে খুবই ঘনিষ্ঠ বন্ধু।বিশ্বনাথ দাস বলেন, লাশ ময়নাতদন্তের জন্য দিনাজপুর এম আবদুর রহিম মেডিকেল কলেজ হাসপাতাল মর্গে পাঠানোর প্রক্রিয়া চলছে।দিনাজপুর জেলা পুলিশ সুপার সৈয়দ আবু সায়েম ঘটনাস্থল পরিদর্শন করেছেন। এ ঘটনায় জড়িতদের গ্রেপ্তারের উদ্দেশ্যে অভিযান চলছে।</body>
</article>
