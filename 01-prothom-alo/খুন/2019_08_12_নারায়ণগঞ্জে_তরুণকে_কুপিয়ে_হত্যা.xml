<article>
  <headline>নারায়ণগঞ্জে তরুণকে কুপিয়ে হত্যা</headline>
  <url>https://www.prothomalo.com/bangladesh/article/1609090/%E0%A6%A8%E0%A6%BE%E0%A6%B0%E0%A6%BE%E0%A7%9F%E0%A6%A3%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%A4%E0%A6%B0%E0%A7%81%E0%A6%A3%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-08-12T11:23:00+06:00</published_at>
  <category>খুন</category>
  <body>নারায়ণগঞ্জ সদর উপজেলার ফতুল্লায় ধারালো অস্ত্র দিয়ে কুপিয়ে রাকিব মিয়া (২০) নামের এক তরুণকে হত্যা করা হয়েছে। গতকাল রোববার দিবাগত রাত সাড়ে তিনটার দিকে পাগলা রেলস্টেশন এলাকায় এ ঘটনা ঘটে। পুলিশের ধারণা, পূর্বশত্রুতার জের ধরে এই হত্যাকাণ্ডের ঘটনা ঘটেছে।নিহত রাকিবের বাড়ি সদর উপজেলার নয়ামাটি মুসলিমপাড়া এলাকায়। তিনি ওই এলাকায় কাদিরের ভাঙারি দোকানে কর্মচারী হিসেবে কাজ করতেন।রাকিবের সঙ্গে থাকা বন্ধু মো. আবদুল্লাহ প্রথম আলোকে বলেন, গতকাল রাত তিনটার দিকে পাগলা বাজার থেকে রিকশায় করে রাকিব ও তিনি বাসায় ফিরছিলেন। পাগলা রেলস্টেশন এলাকায় সেখানকার সন্ত্রাসী মানিক ওরফে গিয়ার মানিকসহ চার থেকে পাঁচজন তাঁদের রিকশার পথ রোধ করেন। রিকশা থেকে নামিয়ে তাঁকে ধাওয়া করে তাড়িয়ে দেন। পরে তাঁরা ধারালো অস্ত্র দিয়ে কুপিয়ে রাকিবকে হত্যা করেন।রাকিবের বাবা নওশেদ ব্যাপারী বলেন, তাঁর দুই মেয়ে ও এক ছেলে। রাকিবই তাঁর একমাত্র ছেলে। ভাঙারির দোকানে কাজ করে সংসার চালাতেন। কী কারণে রাকিবকে খুন করা হয়েছে, তা তিনি জানেন না। খুনিদের গ্রেপ্তার ও দৃষ্টান্তমূলক শাস্তির দাবি জানান তিনি।ফতুল্লা মডেল থানার ভারপ্রাপ্ত কর্মকর্তা (ওসি) আসলাম হোসেন প্রথম আলোকে বলেন, রাকিবের লাশ ময়নাতদন্তের জন্য নারায়ণগঞ্জ জেনারেল হাসপাতাল মর্গে পাঠানো হয়েছে। হত্যাকারীদের শনাক্ত করা হয়েছে। তাদের গ্রেপ্তারের চেষ্টা চলছে।</body>
</article>
