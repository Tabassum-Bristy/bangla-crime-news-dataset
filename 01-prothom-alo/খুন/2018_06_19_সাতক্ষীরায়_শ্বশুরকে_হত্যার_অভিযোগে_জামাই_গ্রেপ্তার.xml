<article>
  <headline>সাতক্ষীরায় শ্বশুরকে হত্যার অভিযোগে জামাই গ্রেপ্তার</headline>
  <url>https://www.prothomalo.com/bangladesh/article/1513226/%E0%A6%B8%E0%A6%BE%E0%A6%A4%E0%A6%95%E0%A7%8D%E0%A6%B7%E0%A7%80%E0%A6%B0%E0%A6%BE%E0%A7%9F-%E0%A6%B6%E0%A7%8D%E0%A6%AC%E0%A6%B6%E0%A7%81%E0%A6%B0%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%9C%E0%A6%BE%E0%A6%AE%E0%A6%BE%E0%A6%87-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2018-06-19T19:00:00+06:00</published_at>
  <category>খুন</category>
  <body>যৌতুক নিয়ে বিরোধের জের ধরে শ্বশুরকে পিটিয়ে হত্যার অভিযোগ পাওয়া গেছে জামাইয়ের বিরুদ্ধে। এ ঘটনায় জামাইকে গ্রেপ্তার করা হয়েছে। গতকাল সোমবার দিবাগত রাত সাড়ে ১২টার দিকে সাতক্ষীরার কলারোয়া উপজেলার কুশোডাঙ্গা ইউনিয়নের লক্ষ্মীখোলা গ্রামে এ ঘটনা ঘটে।নিহত ব্যক্তি হলেন কাশেম আলী (৭৫)। তিনি লক্ষ্মীখোলা গ্রামের আবদুল করিম গাজীর ছেলে। গ্রেপ্তার জামাইয়ের নাম আবদুল জলিল (৪৫)। তিনি একই উপজেলার হেলাতলা ইউনিয়নের দিগং গ্রামের হামে বিশ্বাসের ছেলে।নিহত কাশেম আলীর ছেলে শহিদুল ইসলাম জানান, তাঁর বোন রেশমা খাতুনের সঙ্গে প্রায় ১০ বছর আগে আবদুল জলিলের বিয়ে হয়। বিয়ের পর থেকে যৌতুকের দাবিসহ বিভিন্ন বিষয় নিয়ে তাঁদের স্বামী-স্ত্রীর মধ্যে বিরোধ চলে আসছিল। এরই জের ধরে ঈদের আগে তাঁদের মধ্যে ঝগড়া হলে রেশমা রাগ করে বাবার বাড়িতে চলে আসেন। গতকাল সোমবার রাতে আবদুল জলিল তাঁর স্ত্রীকে নিতে আসেন শ্বশুরবাড়িতে। সেখানে কথা-কাটাকাটির একপর্যায়ে স্ত্রীকে মারধর করতে থাকলে তাঁর শ্বশুর কাশেম বাধা দেন। এতে জলিল ক্ষিপ্ত হয়ে তাঁর শ্বশুরকেও মারপিট করেন ও ধাক্কা মেরে ফেলে দেয়। এতে তিনি মাথায় আঘাত পেয়ে ঘটনাস্থলেই মারা যান। আশপাশের লোকজন আবদুল জলিলকে আটক করে পুলিশে সোপর্দ করেন। গ্রেপ্তার হওয়া জলিল জানান, তিনি তাঁর শ্বশুরকে মারধর করেননি। কথা-কাটাকাটির একপর্যায়ে তাঁকে ধাক্কা দিলে তিনি পড়ে মারা যান। কলারোয়া থানার ভারপ্রাপ্ত কর্মকর্তা (ওসি) বিপ্লব কুমার নাথ এ ঘটনার সত্যতা নিশ্চিত করে জানান, এ ঘটনায় নিহত ব্যক্তির ছোট ছেলে শহিদুল ইসলাম বাদী হয়ে থানায় মামলা করেছেন। তিনি আরও জানান, নিহত ব্যক্তির লাশ উদ্ধার করে ময়নাতদন্ত শেষে পরিবারের কাছে হস্তান্তর করা হয়েছে।</body>
</article>
