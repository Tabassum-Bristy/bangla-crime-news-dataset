<article>
  <headline>চট্টগ্রামে স্কুলছাত্র হত্যা মামলায় ৩ জনের মৃত্যুদণ্ড</headline>
  <url>https://www.prothomalo.com/bangladesh/article/1607320/%E0%A6%9A%E0%A6%9F%E0%A7%8D%E0%A6%9F%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A7%A9-%E0%A6%9C%E0%A6%A8%E0%A7%87%E0%A6%B0</url>
  <published_at>2019-08-01T15:21:00+06:00</published_at>
  <category>খুন</category>
  <body>চট্টগ্রামে স্কুলছাত্র ফারহান সাকিব হত্যা মামলায় তিনজনের মৃত্যুদণ্ডাদেশ ও একজনকে যাবজ্জীবন কারাদণ্ড দিয়েছেন আদালত। আজ বৃহস্পতিবার ভারপ্রাপ্ত চট্টগ্রাম জেলা ও দায়রা জজ মুন্সী আবদুল মজিদ এই রায় দেন।মৃত্যুদণ্ডাদেশ পাওয়া তিন আসামি হলেন মীর হোসেন, কাজী সরওয়ার উদ্দিন ও শহিদুল ইসলাম। একই সঙ্গে আদালত আসামি শহিদুল ও মীর হোসেনকে ৫০ হাজার টাকা করে অর্থদণ্ড দেন। যাবজ্জীবন কারাদণ্ড পাওয়া আসামি হলেন হোসনে মোবারক রুবেল।আদালত সূত্র জানায়, ২০১৫ সালের ৬ জুন চট্টগ্রামের মিরসরাই উপজেলার জোরারগঞ্জের উত্তর মোবারকঘোনা এলাকায় পূর্বশত্রুতার জেরে বাড়ি থেকে ডেকে নিয়ে ফারহান সাকিবকে হত্যা করা হয়। সে ওই এলাকার জোরারগঞ্জ জেবি স্কুলের দশম শ্রেণির ছাত্র ছিল। মুক্তিপণের জন্য আসামিরা সাকিবকে বাড়ি থেকে নিয়ে অপহরণ করলেও ধরা পড়ে যাওয়ার ভয়ে ওই দিন সন্ধ্যায় গলা কেটে হত্যা করে উপজেলার করের হাট পাহাড়ের নিচে লাশ রেখে যায়। খুনের ঘটনার পরদিন নিহত স্কুলছাত্রের বড় ভাই শহিদুল ইসলাম বাদী হয়ে থানায় মামলা করেন। তদন্ত শেষে পুলিশ চার আসামির বিরুদ্ধে একই বছরের ১৬ নভেম্বর অভিযোগপত্র দেয়। ১১ জন সাক্ষীর সাক্ষ্য শেষে আদালত আজ এই মামলার রায় দেন।চট্টগ্রাম জেলা সরকারি কৌঁসুলি এ কে এম সিরাজুল ইসলাম চৌধুরী প্রথম আলোকে বলেন, স্কুলছাত্র খুনের মামলায় আদালত তিন আসামিকে মৃত্যুদণ্ডাদেশ ও আরেকজনকে যাবজ্জীবন কারাদণ্ড দেন। আসামিদের মধ্যে সরওয়ার পলাতক। বাকি তিনজন রায় ঘোষণার সময় হাজির ছিলেন। পরে আদালতের নির্দেশে তাঁদের কারাগারে নিয়ে যাওয়া হয়।রায়ের আদেশে সন্তুষ্টি প্রকাশ করে নিহত স্কুলছাত্রের বড় ভাই ও মামলার বাদী শহিদুল ইসলাম বলেন, ফাঁসি যেন দ্রুত কার্যকর হয়। উচ্চ আদালতে যেন এই রায় বহাল থাকে। আসামিদের শাস্তি না হলে তাঁর মতো ভাইহারা হবে মানুষ।</body>
</article>
