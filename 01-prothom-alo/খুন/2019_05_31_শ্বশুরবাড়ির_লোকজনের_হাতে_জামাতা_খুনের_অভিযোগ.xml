<article>
  <headline>শ্বশুরবাড়ির লোকজনের হাতে জামাতা খুনের অভিযোগ</headline>
  <url>https://www.prothomalo.com/bangladesh/article/1597061/%E0%A6%B6%E0%A7%8D%E0%A6%AC%E0%A6%B6%E0%A7%81%E0%A6%B0%E0%A6%AC%E0%A6%BE%E0%A7%9C%E0%A6%BF%E0%A6%B0-%E0%A6%B2%E0%A7%8B%E0%A6%95%E0%A6%9C%E0%A6%A8%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%9C%E0%A6%BE%E0%A6%AE%E0%A6%BE%E0%A6%A4%E0%A6%BE-%E0%A6%96%E0%A7%81%E0%A6%A8%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-05-31T16:14:00+06:00</published_at>
  <category>খুন</category>
  <body>সিরাজগঞ্জ সদর উপজেলার তেলকুপিতে শ্বশুরবাড়ির লোকজনের হাতে জামাতা খুন হওয়ার অভিযোগ উঠেছে। আজ শুক্রবার ভোরে এই ঘটনা ঘটে।নিহত ব্যক্তির নাম ইব্রাহিম হোসেন ওরফে বাদশা (২২)। তাঁর বাবার নাম আবদুর রশিদ। তাঁর অভিযোগ, বাদশাকে শ্বশুরবাড়ির লোকজন হত্যা করেছেন।খবর পেয়ে সকালে বাদশার লাশ উদ্ধার করে হাসপাতালের মর্গে পাঠায় পুলিশ। সদর থানার ভারপ্রাপ্ত কর্মকর্তা (ওসি) মোহাম্মদ দাউদ এই তথ্য জানান।  পারিবারিক সূত্র জানায়, প্রেমের পর চার মাস আগে পারিবারিক সম্মতিতে বাদশার সঙ্গে একই গ্রামের আয়নাল হকের মেয়ে খাদিজা শরীফ রোজিনার (২০) বিয়ে হয়। বিয়ের পর থেকে উভয় পরিবারের মধ্যে দেনা-পাওনা নিয়ে দ্বন্দ্ব চলছিল। একপর্যায়ে রোজিনা তাঁর বাবার বাড়িতে চলে যান।বাদশার পরিবারের অভিযোগ, আজ ভোররাতে তাঁকে (বাদশা) বাড়ি থেকে ডেকে নেওয়া হয়। হত্যার উদ্দেশ্যে তাঁকে নির্যাতন করে বাড়ির পাশে ফেলে রাখা হয়। হাসপাতালে নেওয়ার পথে তিনি মারা যান। বাদশার শ্বশুরবাড়ির লোকজন এই কাজ করেছেন।অভিযোগের বিষয়ে বাদশার শ্বশুর আয়নাল হকের বক্তব্য তাৎক্ষণিকভাবে নেওয়া সম্ভব হয়নি।সদর থানার ওসি মোহাম্মদ দাউদ বলেন, লাশ উদ্ধারের পর মর্গে পাঠানো হয়েছে। ময়নাতদন্তের প্রতিবেদন পেলে মৃত্যুর কারণ জানা যাবে। সে অনুযায়ী আইনগত ব্যবস্থা নেওয়া হবে।</body>
</article>
