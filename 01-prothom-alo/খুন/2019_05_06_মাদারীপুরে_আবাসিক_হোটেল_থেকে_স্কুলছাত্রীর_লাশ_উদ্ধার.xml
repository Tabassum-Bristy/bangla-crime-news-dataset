<article>
  <headline>মাদারীপুরে আবাসিক হোটেল থেকে স্কুলছাত্রীর লাশ উদ্ধার</headline>
  <url>https://www.prothomalo.com/bangladesh/article/1592395/%E0%A6%AE%E0%A6%BE%E0%A6%A6%E0%A6%BE%E0%A6%B0%E0%A7%80%E0%A6%AA%E0%A7%81%E0%A6%B0%E0%A7%87-%E0%A6%86%E0%A6%AC%E0%A6%BE%E0%A6%B8%E0%A6%BF%E0%A6%95-%E0%A6%B9%E0%A7%8B%E0%A6%9F%E0%A7%87%E0%A6%B2-%E0%A6%A5%E0%A7%87%E0%A6%95%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-05-06T02:03:00+06:00</published_at>
  <category>খুন</category>
  <body>মাদারীপুরের শিবচর উপজেলার একটি আবাসিক হোটেল থেকে এক স্কুলছাত্রীর লাশ উদ্ধার করেছে পুলিশ। রোববার রাত সাড়ে আটটার দিকে উপজেলার উৎসব চাইনিজ রেস্টুরেন্ট অ্যান্ড আবাসিক হোটেলের তৃতীয় তলার একটি কক্ষ থেকে তার লাশ উদ্ধার করা হয়।উদ্ধার হওয়া স্কুলছাত্রীর নাম ইন্নি আক্তার (১৩)। সে শরীয়তপুরের জাজিরা উপজেলার পশ্চিম নাওডোবা ইউনিয়নের মুন্সিকান্দি এলাকার মৃত ইলিয়াস মৃধার মেয়ে। নিহত ইন্নি শেখ ফজিলাতুন্নেছা বালিকা উচ্চবিদ্যালয়ের নবম শ্রেণির ছাত্রী ছিল। শিবচর পৌরসভার স্বাস্থ্য কলোনি এলাকায় একটি ভাড়া বাসায় ইন্নি তার মায়ের সঙ্গে বসবাস করত।এ ঘটনায় রোববার রাত ১০টার দিকে কাঁঠালবাড়ি ফেরিঘাট এলাকা থেকে রুবেল খান (২৩) নামের এক তরুণকে আটক করেছে পুলিশ। আটক রুবেল শিবচর উপজেলার কাঁঠালবাড়ি ইউনিয়নের মুন্নচরকান্দি এলাকার মৃত তোতা খানের ছেলে। এ ঘটনায় জড়িত থাকার অভিযোগে ওই হোটেলের ব্যবস্থাপক মো. খায়রুল ও হোটেলের কর্মী রোনাল্ডকে আটক করেছে পুলিশ।পুলিশ ও স্থানীয় সূত্র জানায়, স্বামী-স্ত্রী পরিচয় দিয়ে রোববার বেলা একটার দিকে হোটেলটির তৃতীয়তলার একটি কক্ষ ভাড়া নেয় ইন্নি ও রুবেল। রাতে ওই হোটেলের এক কর্মচারী কক্ষটির দরজা খোলা অবস্থায় ইন্নির মরদেহ বিছানায় পড়ে থাকতে দেখে পুলিশ খবর দেন। খবর পেয়ে পুলিশ নিহত স্কুলছাত্রীর লাশ উদ্ধার করে ময়নাতদন্তের জন্য সদর হাসপাতালের মর্গে পাঠায়।জানতে চাইলে মাদারীপুরের পুলিশ সুপার সুব্রত কুমার হালদার প্রথম আলোকে বলেন, ‘মৃত অবস্থায় উদ্ধার হওয়া ওই স্কুলছাত্রীর সঙ্গে রুবেলের প্রেমের সম্পর্ক ছিল বলে জানতে পেরেছি। প্রাথমিকভাবে ওই স্কুলছাত্রীর শরীরে কোনো আঘাতের চিহ্ন পাওয়া যায়নি। রুবেলকে জিজ্ঞাসাবাদ করা হচ্ছে, মামলার পরে রিমান্ডে নিলে আরও তথ্য বেরিয়ে আসবে।’ </body>
</article>
