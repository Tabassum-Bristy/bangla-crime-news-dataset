<article>
  <headline>মিঠামইনে প্রতিপক্ষের বল্লমের আঘাতে একজন নিহত</headline>
  <url>https://www.prothomalo.com/bangladesh/article/1610304/%E0%A6%AE%E0%A6%BF%E0%A6%A0%E0%A6%BE%E0%A6%AE%E0%A6%87%E0%A6%A8%E0%A7%87-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AA%E0%A6%95%E0%A7%8D%E0%A6%B7%E0%A7%87%E0%A6%B0-%E0%A6%AC%E0%A6%B2%E0%A7%8D%E0%A6%B2%E0%A6%AE%E0%A7%87%E0%A6%B0-%E0%A6%86%E0%A6%98%E0%A6%BE%E0%A6%A4%E0%A7%87-%E0%A6%8F%E0%A6%95%E0%A6%9C%E0%A6%A8-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-08-21T12:56:00+06:00</published_at>
  <category>খুন</category>
  <body>কিশোরগঞ্জের মিঠামইনের ঘাগড়া এলাকায় বাড়ির পাশে রাস্তা নির্মাণকে কেন্দ্র করে প্রতিপক্ষের ধারালো অস্ত্রের আঘাতে শাহজাহান মিয়া নামে এক ব্যক্তি নিহত হয়েছেন। আজ বুধবার সকাল ৮টার দিকে মিঠামইন উপজেলার ঘাগড়া ইউনিয়নের ভরানয়হাটি গ্রামে এ ঘটনা ঘটে।নিহত শাহজাহান একই গ্রামের মৃত ধন মিয়ার ছেলে।মিঠামইন থানার ভারপ্রাপ্ত কর্মকর্তা (ওসি) জাকির রাব্বানী বলেন, বাড়ির পাশের রাস্তা নির্মাণ নিয়ে শাহজাহানের সঙ্গে প্রতিবেশী কামরুলের বিরোধ ছিল। এ বিষয়ে আজ সকালেও দুই পক্ষের মধ্যে কথা-কাটাকাটি হয়। এ সময় কামরুল পক্ষের লোকজন দেশীয় অস্ত্র নিয়ে শাহজাহানের ওপর হামলা করেন। এতে বল্লমের আঘাতে শাহজাহান ঘটনাস্থলেই মারা যান। এ বিষয়ে মামলা দায়েরের প্রস্তুতি চলছে। মরদেহ ময়নাতদন্তের জন্য কিশোরগঞ্জ সদর জেনারেল হাসপাতাল মর্গে পাঠানো হয়েছে। </body>
</article>
