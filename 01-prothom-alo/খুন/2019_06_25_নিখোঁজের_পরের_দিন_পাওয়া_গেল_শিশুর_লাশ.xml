<article>
  <headline>নিখোঁজের পরের দিন পাওয়া গেল শিশুর লাশ</headline>
  <url>https://www.prothomalo.com/bangladesh/article/1601013/%E0%A6%A8%E0%A6%BF%E0%A6%96%E0%A7%87%E0%A6%BE%E0%A6%81%E0%A6%9C%E0%A7%87%E0%A6%B0-%E0%A6%AA%E0%A6%B0%E0%A7%87%E0%A6%B0-%E0%A6%A6%E0%A6%BF%E0%A6%A8-%E0%A6%AA%E0%A6%BE%E0%A6%93%E0%A7%9F%E0%A6%BE-%E0%A6%97%E0%A7%87%E0%A6%B2-%E0%A6%B6%E0%A6%BF%E0%A6%B6%E0%A7%81%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-06-25T12:51:00+06:00</published_at>
  <category>খুন</category>
  <body>নিখোঁজের পরের দিন পাবনার ঈশ্বরদীতে ছয় বছর বয়সী এক শিশুর লাশ উদ্ধার করেছে পুলিশ। আজ মঙ্গলবার সকাল সাড়ে ১০টার দিকে উপজেলার সাহাপুরের চরগড়গড়ি গ্রামের করলা খেত থেকে শিশুটির লাশ উদ্ধার করা হয়।নিহত শিশুটির নাম সোহাগ হোসেন। সে চরগড়গড়ি ক্যানেলপাড়া গুচ্ছগ্রামের কৃষক আকমল খাঁর ছেলে। একই গ্রামের বৌটুবানী পাঠশালা স্কুলের প্রথম শ্রেণির ছাত্র ছিল সে।শিশুর বাবা আকমল হোসেন প্রথম আলোকে বলেন, সোহাগ গতকাল সোমবার বিকেলে বন্ধুদের সঙ্গে খেলার জন্য বাড়ি থেকে বের হয়। সন্ধ্যায়ও ফিরে না আসায় খোঁজাখুঁজি শুরু করে পরিবারের লোকজন। শিশু সোহাগকে খুঁজে না পেয়ে রাতে নিখোঁজ হওয়ার বিষয়টি নিয়ে মাইকিং করা হয়। আজ মঙ্গলবার সকালে বাড়ি থেকে এক কিলোমিটার দূরে করলা খেতে সোহাগের লাশ পড়ে থাকতে দেখেন মাঠের কৃষকেরা। তাঁরা তাঁকে খবর দেন। খবর পেয়ে তিনি ঘটনাস্থলে গিয়ে ছেলের লাশ দেখতে পান।আকমল হোসেন বলেন, কে বা কারা তাঁর ছেলেকে হত্যা করেছে, তিনি জানেন না। তিনি থানায় মামলা করবেন।ঈশ্বরদী থানার ভারপ্রাপ্ত কর্মকর্তা (ওসি) বাহাউদ্দিন ফারুকী বলেন, খবর পেয়ে সকালে শিশুটির লাশ উদ্ধার করা হয়েছে। লাশের পাশে শিশুটির খেলার ফুটবলটিও পাওয়া গেছে। গলা ও পিঠসহ শিশুটির শরীরের কয়েকটি জায়গায় আঘাতের চিহ্ন আছে। শিশুটিকে হত্যা করা হয়েছে বলে প্রাথমিকভাবে ধারণা করা হচ্ছে।</body>
</article>
