<article>
  <headline>মেহেরপুরে স্বামীর হাতে স্ত্রী খুন হওয়ার অভিযোগ</headline>
  <url>https://www.prothomalo.com/bangladesh/article/1554265/%E0%A6%AE%E0%A7%87%E0%A6%B9%E0%A7%87%E0%A6%B0%E0%A6%AA%E0%A7%81%E0%A6%B0%E0%A7%87-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%96%E0%A7%81%E0%A6%A8-%E0%A6%B9%E0%A6%93%E0%A7%9F%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2018-08-19T15:51:00+06:00</published_at>
  <category>খুন</category>
  <body>মেহেরপুরে এক গৃহবধূকে তাঁর স্বামী শ্বাসরোধে হত্যা করেছেন বলে অভিযোগ পাওয়া গেছে। আজ রোববার সকাল সাড়ে আটটার দিকে মেহেরপুর সদরের ক্যাসবপাড়ায় এই ঘটনা ঘটে।নিহত গৃহবধূর নাম গুলশান আরা (৩০)। তাঁর স্বামী মহির উদ্দিন (৩৬)। তাঁকে আটক করেছে পুলিশ।  স্থানীয় লোকজন ও প্রতিবেশীরা জানান, মহির ও গুলশান আরা দম্পতি আট মাস আগে শহরের ক্যাসবপাড়ার একটি ভাড়া বাড়িতে ওঠেন। তাঁদের মধ্যে প্রায়ই ঝগড়া-বিবাদ হতো।  পুলিশের ভাষ্য, ঈদের পোশাক কেনা নিয়ে আজ সকালে স্বামী-স্ত্রীর মধ্যে কথা-কাটাকাটি হয়। একপর্যায়ে মহির উত্তেজিত হয়ে গুলশান আরার গলায় ওড়না পেঁচিয়ে টানতে শুরু করেন। এতে ঘটনাস্থলেই গুলশান আরার মৃত্যু হয়। পরে মহির সদর থানায় গিয়ে পুলিশকে বলেন, তাঁর স্ত্রী আত্মহত্যা করেছেন।সদর থানার পুলিশ জানায়, সন্দেহ হলে মহিরকে আটক করে জিজ্ঞাসাবাদ করা হয়। জিজ্ঞাসাবাদে মহির স্বীকার করেন, তাঁর হাতেই স্ত্রী গুলশান খুন হন।সদর থানার পরিদর্শক মেহেদি হাসান বলেন, গুলশান আরার লাশের ময়নাতদন্ত হবে। এ ঘটনায় আইনগত পদক্ষেপ নেওয়া হবে।</body>
</article>
