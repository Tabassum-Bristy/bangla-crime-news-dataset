<article>
  <headline>নিজ ঘরে ছুরিকাঘাতে মা নিহত, আহত মেয়ে</headline>
  <url>https://www.prothomalo.com/bangladesh/article/1586889/%E0%A6%A8%E0%A6%BF%E0%A6%9C-%E0%A6%98%E0%A6%B0%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AE%E0%A6%BE-%E0%A6%A8%E0%A6%BF%E0%A6%B9%E0%A6%A4-%E0%A6%86%E0%A6%B9%E0%A6%A4-%E0%A6%AE%E0%A7%87%E0%A7%9F%E0%A7%87</url>
  <published_at>2019-04-03T20:56:00+06:00</published_at>
  <category>খুন</category>
  <body>হবিগঞ্জের নবীগঞ্জ উপজেলায় ঘুরে ঢুকে দুর্বৃত্তের ছুরিকাঘাতে এক নারী নিহত হয়েছেন। এতে গুরুতর আহত হয়েছেন তাঁর মেয়ে। গতকাল মঙ্গলবার রাত সাড়ে নয়টার দিকে উপজেলার ইছবপুর গ্রামে এই ঘটনা ঘটে।নিহত ওই নারীর নাম নীলু সূত্রধর (৫৮)। আর আহত ওই মেয়ে হলেন শিল্পী সূত্রধর (৩০। আজ বুধবার হবিগঞ্জ আধুনিক জেলা সদর হাসপাতালে নিহত ওই নারীর ময়নাতদন্ত সম্পন্ন হয়েছে। এই ঘটনায় জিজ্ঞাসাবাদের জন্য এক ব্যক্তিকে আটক করেছে পুলিশ।পুলিশ ও এলাকাবাসী সূত্রে জানা যায়, ইছবপুর গ্রামের বিধবা নীলু সূত্রধর তাঁর পুত্রবধূ হ্যাপি সূত্রধরকে সঙ্গে নিয়ে নিজ বাড়িতে থাকতেন। তাঁর একমাত্র ছেলে জীবন সূত্রধর কুয়েতপ্রবাসী। প্রায় ১০ দিন আগে হ্যাপি একই উপজেলার ভুবরবাগ গ্রামে বাবার বাড়িতে বেড়াতে যান। তাঁর অনুপস্থিতিতে ছোট ননদ শিল্পী সূত্রধর শ্বশুরবাড়ি থেকে বাবার বাড়িতে আসেন মাকে দেখাশোনা করতে। ওই দিন রাতে এক দুর্বৃত্ত হঠাৎ ঘরের ভেতরে ঢুকে নীলু সূত্রধরকে ছুরিকাঘাত করতে থাকে। এ সময় তাঁর মেয়ে শিল্পী সূত্রধর এগিয়ে গেলে তাঁকেও ছুরিকাঘাত করা হয়। তাঁদের চিৎকারে আশপাশের প্রতিবেশীরা এগিয়ে এলে ঘটনাস্থল থেকে পালিয়ে যায় ওই হামলাকারী। গুরুতর আহত নীলু সূত্রধরকে হাসপাতালে নেওয়ার আগেই তিনি মারা যান। তাঁর মেয়ে শিল্পীকে আশঙ্কাজনক অবস্থায় রাতেই সিলেট এম এ জি ওসমানী মেডিকেল কলেজ হাসপাতালে পাঠানো হয়। বর্তমানে তিনি সেখানেই চিকিৎসাধীন।নবীগঞ্জ থানার ভারপ্রাপ্ত কর্মকর্তা (ওসি) ইকবাল হোসেন বলেন, হত্যাকাণ্ডের রহস্য তাঁরা উদ্‌ঘাটন করতে পেরেছেন। ওই হত্যাকারীকে শিল্পী সূত্রধর চিনতে পেরেছেন বলে পুলিশকে জানিয়েছেন। এই ঘটনায় জিজ্ঞাসাবাদের জন্য একজনকে আটক করা হয়েছে এবং মামলা প্রক্রিয়াধীন।</body>
</article>
