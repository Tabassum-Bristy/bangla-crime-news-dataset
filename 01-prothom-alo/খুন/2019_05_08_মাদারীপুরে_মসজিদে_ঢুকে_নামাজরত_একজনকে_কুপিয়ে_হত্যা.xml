<article>
  <headline>মাদারীপুরে মসজিদে ঢুকে নামাজরত একজনকে কুপিয়ে হত্যা</headline>
  <url>https://www.prothomalo.com/bangladesh/article/1592733/%E0%A6%AE%E0%A6%BE%E0%A6%A6%E0%A6%BE%E0%A6%B0%E0%A7%80%E0%A6%AA%E0%A7%81%E0%A6%B0%E0%A7%87-%E0%A6%AE%E0%A6%B8%E0%A6%9C%E0%A6%BF%E0%A6%A6%E0%A7%87-%E0%A6%A2%E0%A7%81%E0%A6%95%E0%A7%87-%E0%A6%A8%E0%A6%BE%E0%A6%AE%E0%A6%BE%E0%A6%9C%E0%A6%B0%E0%A6%A4-%E0%A6%8F%E0%A6%95%E0%A6%9C%E0%A6%A8%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-05-08T00:59:00+06:00</published_at>
  <category>খুন</category>
  <body>মাদারীপুরে তারাবির নামাজ আদায় করা অবস্থায় মজিবর ব্যাপারী (৫০) নামের এক ব্যক্তিকে কুপিয়ে হত্যা করেছে দুর্বৃত্তরা। মঙ্গলবার দিবাগত রাত সাড়ে আটটার দিকে রাজৈর উপজেলার আমগ্রাম ইউনিয়নের মঠবাড়ি এলাকার একটি মসজিদে এ ঘটনা ঘটে। নিহত মজিবর ওই এলাকার মৃত নওয়াব আলী ব্যাপারীর ছেলে।রাজৈর থানার ভারপ্রাপ্ত কর্মকর্তা (ওসি) শাহজাহান মিয়া প্রথম আলোকে বলেন, নিহত মজিবর ব্যাপারীর সঙ্গে তাঁর ফুফাতো ভাই আশরাব ব্যাপারী ও লিঙ্কন ব্যাপারীর বিরোধ ছিল। এর আগেও তাঁদের মধ্যে একাধিকবার সংঘর্ষের ঘটনা ঘটে। ধারণা করা হচ্ছে, এর জের ধরে মসজিদে নামাজরত অবস্থায় তাঁর ওপর সন্ত্রাসী হামলা চালানো হয়।প্রত্যক্ষদর্শীদের বরাত দিয়ে ওসি শাহজাহান মিয়া আরও জানান, রাত আটটার দিকে তারাবির নামাজ আদায় করতে মসজিদে ঢোকেন মজিবর। এ সময় মসজিদের ভেতরে অর্ধশত মুসল্লি নামাজ আদায় করছিলেন। হঠাৎ কয়েকজন সন্ত্রাসী দেশীয় অস্ত্রশস্ত্র নিয়ে মসজিদের ভেতরে ঢোকে। পরে মজিবরকে এলোপাতাড়ি কোপানো শুরু করেন। মজিবর দৌড়ে বাইরে চলে আসার চেষ্টা করলে মসজিদ প্রাঙ্গণে দাঁড়িয়ে থাকা সন্ত্রাসীরা তাঁর গতিরোধ করে ফের কোপানো শুরু করে। এ সময় স্থানীয় লোকজনের মধ্যে হইচই শুরু হলে পালিয়ে যায় সন্ত্রাসীরা। পরে স্থানীয় লোকজন রক্তাক্ত অবস্থায় মজিবরকে রাজৈর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।এদিকে এই ঘটনার পরে ঘটনাস্থল পরিদর্শন করেছে রাজৈর থানার পুলিশ। এলাকায় আতঙ্ক থাকায় আমগ্রাম ও মঠবাড়ি এলাকায় অতিরিক্ত পুলিশ মোতায়েন করা হয়েছে।ওসি শাহজাহান মিয়া বলেন, ‘মসজিদে ঢুকে এমন সন্ত্রাসী হামলা যারা করেছে, তাদের আটক করতে পুলিশ মাঠে নেমেছে। আশা করছি দ্রুত তাদের আটক করা হবে।’</body>
</article>
