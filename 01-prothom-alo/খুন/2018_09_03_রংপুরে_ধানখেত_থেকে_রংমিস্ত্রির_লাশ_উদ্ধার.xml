<article>
  <headline>রংপুরে ধানখেত থেকে রংমিস্ত্রির লাশ উদ্ধার</headline>
  <url>https://www.prothomalo.com/bangladesh/article/1556041/%E0%A6%B0%E0%A6%82%E0%A6%AA%E0%A7%81%E0%A6%B0%E0%A7%87-%E0%A6%A7%E0%A6%BE%E0%A6%A8%E0%A6%96%E0%A7%87%E0%A6%A4-%E0%A6%A5%E0%A7%87%E0%A6%95%E0%A7%87-%E0%A6%B0%E0%A6%82%E0%A6%AE%E0%A6%BF%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A6%BF%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2018-09-03T14:56:00+06:00</published_at>
  <category>খুন</category>
  <body>রংপুরে ধানখেত থেকে এক রংমিস্ত্রির লাশ উদ্ধার করেছে পুলিশ। আজ সোমবার সকাল ১০টার দিকে সিটি করপোরেশনের ১০ নম্বর ওয়ার্ডের পূর্ব গিলাবাড়ি চাঁদেরহাট এলাকায় একটি ধানখেত থেকে ওই লাশ উদ্ধার করা হয়।নিহত ব্যক্তির নাম মজমুল হক (২৫)। তিনি ওই ওয়ার্ডের জগদীশপুর এলাকার আবদুর রহমানের ছেলে।পুলিশ জানিয়েছে, স্থানীয় লোকজনের কাছ থেকে তথ্য পেয়ে আজ সকাল ১০টার দিকে পুলিশ ঘটনাস্থল থেকে লাশ উদ্ধার করে। নিহত মজমুলের বাড়ি থেকে আনুমানিক এক হাজার গজ দূরে একটি ধানখেতে লাশটি পড়েছিল। সেখান থেকে লাশ উদ্ধার করে ময়নাতদন্তের জন্য রংপুর মেডিকেল কলেজ হাসপাতালের মর্গে পাঠানো হয়েছে। নিহত ব্যক্তির হাতে জখমের চিহ্ন রয়েছে। দুর্বৃত্তরা তাঁকে শ্বাসরোধে হত্যা করে লাশ ফেলে রেখে গেছে বলে পুলিশের ধারণা।নিহত মজমুলের বাবা আবদুর রহমান জানান, ছেলে মজমুল রংমিস্ত্রির কাজ করতেন। বিয়ে করেননি। গতকাল রোববার রাতে খাওয়ার পর নিজ ঘরে ঘুমাতে যান মজমুল। সকালে তাঁকে ঘরে না পেয়ে খোঁজখবর শুরু করা হয়। আজ খবর পেয়ে ঘটনাস্থলে গিয়ে তিনি লাশ শনাক্ত করেন।জেলার অতিরিক্ত পুলিশ সুপার সাইফুর রহমান প্রথম আলোকে বলেন, ধারণা করা হচ্ছে, মজমুলকে শ্বাসরোধে হত্যা করা হয়েছে।</body>
</article>
