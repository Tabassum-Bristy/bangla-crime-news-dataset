<article>
  <headline>সাভারে বন্ধুর ছুরিকাঘাতে বন্ধু খুন</headline>
  <url>https://www.prothomalo.com/bangladesh/article/1581449/%E0%A6%B8%E0%A6%BE%E0%A6%AD%E0%A6%BE%E0%A6%B0%E0%A7%87-%E0%A6%AC%E0%A6%A8%E0%A7%8D%E0%A6%A7%E0%A7%81%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AC%E0%A6%A8%E0%A7%8D%E0%A6%A7%E0%A7%81-%E0%A6%96%E0%A7%81%E0%A6%A8</url>
  <published_at>2019-03-02T01:37:00+06:00</published_at>
  <category>খুন</category>
  <body>ঢাকার সাভারে বন্ধুর ছুরিকাঘাতে এক স্কুলছাত্র নিহত হয়েছে। শুক্রবার রাতে সাভারের চাপাইন এলাকায় এ ঘটনা ঘটে। নিহত স্কুলছাত্রের নাম সোহাগ হোসেন (১৬)। সে চাপাইন এলাকার সাইদুল ইসলামের ছেলে। স্থানীয় স্টুডেন্ট স্কুল অব বাংলাদেশ নামের একটি বিদ্যালয়ের নবম শ্রেণির ছাত্র সোহাগ। ঘটনার সঙ্গে জড়িত থাকার অভিযোগে নিহতের দুই বন্ধুকে আটক করেছে পুলিশ।পুলিশ ও স্থানীয়দের সঙ্গে কথা বলে জানা গেছে, শুক্রবার বিকেলে সোহাগ চাপাইন এলাকার পক্ষাঘাত গ্রস্তদের পুনর্বাসন কেন্দ্রে (সিআরপি) আয়োজিত বার্ষিক উন্মুক্ত দিবস উপলক্ষে আয়োজিত মেলায় যায়। এর কিছু সময় পরে প্রান্ত ও মিঠু নামে একই এলাকার সোহাগের দুই বন্ধু ওই মেলায় যায়। সন্ধ্যা সাতটার দিকে মেলায় তিন বন্ধুর সঙ্গে দেখা হলে তাঁদের সঙ্গে কথাকাটাকাটি হয়। একপর্যায়ে প্রান্ত তাঁর কাছে থাকা ছুরি দিয়ে সোহাগের পিঠে আঘাত করে। এ সময় সোহাগ মাটিতে লুটিয়ে পড়লে প্রান্ত ও মিঠু পালিয়ে যায়। স্থানীয়রা সোহাগকে উদ্ধার করে সাভারের এনাম মেডিকেল কলেজ হাসপাতালে নেওয়ার পর কর্তব্যরত চিকিৎসকেরা তাঁকে মৃত ঘোষণা করেন। প্রান্ত (১৬) একই এলাকার একটি বিদ্যালয়ের নবম শ্রেণির ছাত্র আর মিঠু (১৭) একসময় মাদ্রাসায় পড়ালেখা করত বলে জানা গেছে।পুলিশের একাধিক কর্মকর্তার সঙ্গে কথা বলে জানা গেছে, বেশ কিছুদিন ধরে সোহাগের সঙ্গে প্রান্ত ও মিঠুর সম্পর্ক ভালো যাচ্ছিল না। এর জের ধরেই শুক্রবার সোহাগের সঙ্গে প্রান্ত ও মিঠুর উত্তপ্ত বাক্য বিনিময়ের একপর্যায়ে প্রান্ত ছুরিকাঘাত করে বলে প্রাথমিক তদন্তে জানা গেছে।সোহাগের বাবা সাইদুল ইসলাম বলেন, প্রান্ত ও মিঠু তাঁর ছেলের বন্ধু। কিন্তু তাঁর ছেলের সঙ্গে তাঁদের কোনো শত্রুতা ছিল কি না তা তাঁর জানা নেই। কোনো বিরোধ থাকার কথাও তিনি শোনেননি।সাভার থানার ভারপ্রাপ্ত কর্মকর্তা (ওসি) এএফএ সায়েদ বলেন, সিআরপিতে ছুরিকাঘাতে স্কুলছাত্র নিহত হওয়ার ঘটনায় জড়িত দুজনকে আটক করা হয়েছে। তাঁদের বিরুদ্ধে মামলার প্রস্তুতি চলছে।</body>
</article>
