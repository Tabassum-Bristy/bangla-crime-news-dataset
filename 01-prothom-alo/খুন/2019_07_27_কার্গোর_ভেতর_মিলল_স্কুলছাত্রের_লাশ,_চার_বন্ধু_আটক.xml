<article>
  <headline>কার্গোর ভেতর মিলল স্কুলছাত্রের লাশ, চার বন্ধু আটক</headline>
  <url>https://www.prothomalo.com/bangladesh/article/1606496/%E0%A6%95%E0%A6%BE%E0%A6%B0%E0%A7%8D%E0%A6%97%E0%A7%8B%E0%A6%B0-%E0%A6%AD%E0%A7%87%E0%A6%A4%E0%A6%B0-%E0%A6%AE%E0%A6%BF%E0%A6%B2%E0%A6%B2-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%9A%E0%A6%BE%E0%A6%B0-%E0%A6%AC%E0%A6%A8%E0%A7%8D%E0%A6%A7%E0%A7%81-%E0%A6%86%E0%A6%9F%E0%A6%95</url>
  <published_at>2019-07-27T22:36:00+06:00</published_at>
  <category>খুন</category>
  <body>নারায়ণগঞ্জের ৫ নম্বর ঘাট এলাকায় শীতলক্ষ্যা নদীতে নোঙর করে রাখা একটি কার্গো জাহাজের ভেতর থেকে নিখোঁজ এক স্কুলছাত্রের লাশ উদ্ধার করা হয়েছে। শনিবার বেলা একটার দিকে ‘এমভি সজল-তন্ময়-২’ জাহাজ থেকে স্কুলছাত্রের লাশ উদ্ধার করেন ফায়ার সার্ভিসের কর্মীরা।নিহত স্কুলছাত্রের নাম রিতুল ঘোষ (১৪)। সে শহরের দেওভোগ আখড়া এলাকার দুলাল ঘোষের ছেলে। ওই এলাকার বিদ্যানিকেতন স্কুলের ষষ্ঠ শ্রেণির ছাত্র ছিল রিতুল।এ ঘটনায় নিহত রিতুলের চার বন্ধুকে জিজ্ঞাসাবাদের জন্য আটক করেছে পুলিশ। আটক সবাই একটি কারখানার শ্রমিক হিসেবে কাজ করত।রিতুলের কাকা মানিক ঘোষ বলেন, রিতুল তার চার বন্ধুর সঙ্গে ক্রিকেট খেলা শেষে শীতলক্ষ্যায় গোসল করতে যায়। ওর বন্ধুরাই ওকে খুন করে জাহাজের ভেতর ফেলে রেখেছিল, যেন লাশের খোঁজ না পাওয়া যায়।নারায়ণগঞ্জ সদর মডেল থানার ভারপ্রাপ্ত কর্মকর্তা কামরুল ইসলাম প্রথম আলোকে বলেন, পাঁচ বন্ধু মিলে শুক্রবার শীতলক্ষ্যায় গোসল করতে যায়। গোসল করার জন্য জাহাজের ওপর থেকে নদীতে ঝাঁপ দেয় তারা। একপর্যায়ে রিতুল নিখোঁজ হলে তার পরিবার পুলিশকে বিষয়টি জানায়। শনিবার দুপুরে ফায়ার সার্ভিসের কর্মীরা কার্গো জাহাজের ভেতর থেকে রিতুলের লাশ উদ্ধার করে। লাশ ময়নাতদন্তের জন্য মর্গে পাঠানো হয়েছে। আটক চার বন্ধুকে জিজ্ঞাসাবাদ করা হচ্ছে। এই ঘটনায় মামলা দায়েরের প্রস্তুতি চলছে।</body>
</article>
