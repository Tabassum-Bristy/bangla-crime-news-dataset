<article>
  <headline>‘গৃহস্থের গোয়ালে গিয়ে গরু চেক করবে না বিজিবি’</headline>
  <url>https://www.prothomalo.com/bangladesh/article/1587008/%E2%80%98%E0%A6%97%E0%A7%83%E0%A6%B9%E0%A6%B8%E0%A7%8D%E0%A6%A5%E0%A7%87%E0%A6%B0-%E0%A6%97%E0%A7%8B%E0%A7%9F%E0%A6%BE%E0%A6%B2%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%97%E0%A6%B0%E0%A7%81-%E0%A6%9A%E0%A7%87%E0%A6%95-%E0%A6%95%E0%A6%B0%E0%A6%AC%E0%A7%87-%E0%A6%A8%E0%A6%BE-%E0%A6%AC%E0%A6%BF%E0%A6%9C%E0%A6%BF%E0%A6%AC%E0%A6%BF%E2%80%99</url>
  <published_at>2019-04-04T16:39:00+06:00</published_at>
  <category>খুন</category>
  <body>‘বর্ডার গার্ড বাংলাদেশ (বিজিবি) গৃহস্থের গোয়ালে গিয়ে বা বাজারে গিয়ে আর গরু চেক করবে না। কোন দেশ থেকে এসেছে, তা পরীক্ষা করবে না’—এমন মন্তব্য করেছেন স্বরাষ্ট্রমন্ত্রী আসাদুজ্জামান খান কামাল।আজ বৃহস্পতিবার সীমান্তবর্তী এলাকার সংসদ সদস্য ও সংশ্লিষ্ট কর্মকর্তাদের সঙ্গে এক মতবিনিময় সভায় স্বরাষ্ট্রমন্ত্রী এ কথা বলেন। মাদক ও মানব পাচার এবং চোরাচালান প্রতিরোধে আইনশৃঙ্খলা পরিস্থিতি পর্যালোচনা ও সমস্যা চিহ্নিতকরণে এই মতবিনিময় সভা হয়।অনুষ্ঠানের সভাপতিত্ব করেন স্বরাষ্ট্রমন্ত্রী আসাদুজ্জামান খান কামাল। তিনি বলেন, ‘সীমান্ত এলাকায় বিজিবির যে কাজ, তারা সেটুকু করবে। বিজিবি গৃহস্থের গোয়ালে গিয়ে বা হাটে গিয়ে গরু সম্পর্কে কোনো প্রশ্ন করবে না।’মতবিনিময় সভা শেষে সাংবাদিকদের প্রশ্নের জবাবে স্বরাষ্ট্রমন্ত্রী বলেন, ‘সীমান্তবর্তী এলাকায় অনেকে বলেন, বিজিবি অনেক সময় অতি উৎসাহী হয়ে কিছু কাজ করে ফেলে। তারই পরিপ্রেক্ষিতে এই নির্দেশনা দেওয়া হলো।’জনপ্রতিনিধিরা ওই মতবিনিময় সভায় বলেন, বিজিবি সীমান্ত এলাকা থেকে পাঁচ কিলোমিটার ভেতর পর্যন্ত কার্যক্রম পরিচালনা করে। এই পাঁচ কিলোমিটারের যে সীমা, সেটাও যেন কমিয়ে আনা হয়। এর পরিপ্রেক্ষিতে স্বরাষ্ট্রমন্ত্রী বলেন, আন্তর্জাতিক কনভেনশন অনুযায়ী বিজিবি পাঁচ কিলোমিটার পর্যন্ত কাজ করে। এটা কমানো যায় কি না, তা আলাপ–আলোচনা করে দেখতে হবে।সভায় বিজিবি, র‌্যাব, পুলিশ, জেলা প্রশাসন ও বিভাগীয় কমিশনাররা উপস্থিত ছিলেন। এ ছাড়া ৩২টি এলাকার জনপ্রতিনিধি ও জেলা প্রশাসকেরা উপস্থিত ছিলেন।গত ১২ ফেব্রুয়ারি ঠাকুরগাঁওয়ের হরিপুর উপজেলায় বিজিবির সঙ্গে গ্রামবাসীর সংঘর্ষে গুলিবিদ্ধ হয়ে তিনজন নিহত হন। এ সময় অন্তত ২০ জন আহত হন। নিহত ব্যক্তিরা হলেন হরিপুর উপজেলার রুহিয়া গ্রামের নজরুল ইসলামের ছেলে নবাব উদ্দিন (৩৫), একই গ্রামের জহিরউদ্দিনের ছেলে সাদেক (৪৫) ও বহরমপুর গ্রামের নূরল ইসলামের ছেলে জয়নুল (১২)। জয়নুল অষ্টম শ্রেণির ছাত্র ছিল।</body>
</article>
