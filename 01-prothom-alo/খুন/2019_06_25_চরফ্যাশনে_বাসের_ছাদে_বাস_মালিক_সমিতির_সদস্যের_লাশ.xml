<article>
  <headline>চরফ্যাশনে বাসের ছাদে বাস মালিক সমিতির সদস্যের লাশ</headline>
  <url>https://www.prothomalo.com/bangladesh/article/1601035/%E0%A6%9A%E0%A6%B0%E0%A6%AB%E0%A7%8D%E0%A6%AF%E0%A6%BE%E0%A6%B6%E0%A6%A8%E0%A7%87-%E0%A6%AC%E0%A6%BE%E0%A6%B8%E0%A7%87%E0%A6%B0-%E0%A6%9B%E0%A6%BE%E0%A6%A6%E0%A7%87-%E0%A6%AC%E0%A6%BE%E0%A6%B8-%E0%A6%AE%E0%A6%BE%E0%A6%B2%E0%A6%BF%E0%A6%95-%E0%A6%B8%E0%A6%AE%E0%A6%BF%E0%A6%A4%E0%A6%BF%E0%A6%B0-%E0%A6%B8%E0%A6%A6%E0%A6%B8%E0%A7%8D%E0%A6%AF%E0%A7%87%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-06-25T14:36:00+06:00</published_at>
  <category>খুন</category>
  <body>ভোলার চরফ্যাশন উপজেলায় এক ব্যক্তিকে পিটিয়ে হত্যা করে বাসের ছাদের ওপর লাশ ফেলে গেছেন সন্ত্রাসীরা। পুলিশ গতকাল সোমবার দিবাগত রাত একটার দিকে বাস মালিক সমিতির ওই সদস্যের লাশ চরফ্যাশন বাসস্ট্যান্ডের ‘হাজী কে আলী’ বাসের ওপর থেকে উদ্ধার করেছে।চরফ্যাশন থানার পুলিশ জানায়, নিহত ব্যক্তির নাম সোহাগ ভূঁইয়া (৩৫)। তিনি উপজেলার আবদুল্লাহপুর ইউনিয়নের ৫ নম্বর ওয়ার্ডের আবদুল্লাহপুর গ্রামের মরহুম আ. বারেক ভূঁইয়ার ছেলে। সোহাগ ভূঁইয়া ভোলা বাস মালিক সমিতির সদস্য। তবে তিনি নিজে কোনো বাসের মালিক ছিলেন না। রাহাত এন্টারপ্রাইজ বাসের মালিক মো. রাহাতের কাছ থেকে ভাড়া নিয়ে পরিচালনা করতেন তিনি।চরফ্যাশন থানার ভারপ্রাপ্ত কর্মকর্তা (ওসি) আরও বলেন, খবর পেয়ে তাঁরা লাশটি বাসস্ট্যান্ড থেকে উদ্ধার করে থানায় নিয়ে আসে। লাশের নাক, মুখ ও মাথায় আঘাতের চিহ্ন রয়েছে। প্রাথমিকভাবে ধারণা করা হচ্ছে, তাঁকে হত্যা করা হয়েছে। তাঁর পরিবার মামলার প্রস্তুতি নিচ্ছে। পুলিশ লাশ ময়নাতদন্তের জন্য ভোলা সদর হাসপাতালে পাঠিয়েছে।ওসি আরও জানান, নিহত ব্যক্তির সঙ্গীরা পলাতক। তাদের খুঁজে পেলে হত্যার রহস্য উদ্‌ঘাটিত হতে পারে।ভোলা বাস মালিক সমিতির সাধারণ সম্পাদক আবুল কালাম বলেন, সোহাগ ভূঁইয়া গাড়ির মালিক নন। তিনি বাস স্টাফ-সুপার ভাইজার। তিনি ও তাঁর শ্যালক জিয়াউর রহমান বাসমালিক রাহাতের কাছ থেকে বাসটি ভাড়া নিয়ে পরিচালনা করতেন। কী কারণে তাঁকে হত্যা করা হয়েছে, তা এখনো অনিশ্চিত।</body>
</article>
