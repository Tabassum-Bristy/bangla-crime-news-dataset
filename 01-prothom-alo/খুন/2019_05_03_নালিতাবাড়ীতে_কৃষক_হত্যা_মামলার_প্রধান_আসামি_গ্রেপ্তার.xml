<article>
  <headline>নালিতাবাড়ীতে কৃষক হত্যা মামলার প্রধান আসামি গ্রেপ্তার</headline>
  <url>https://www.prothomalo.com/bangladesh/article/1591946/%E0%A6%A8%E0%A6%BE%E0%A6%B2%E0%A6%BF%E0%A6%A4%E0%A6%BE%E0%A6%AC%E0%A6%BE%E0%A7%9C%E0%A7%80%E0%A6%A4%E0%A7%87-%E0%A6%95%E0%A7%83%E0%A6%B7%E0%A6%95-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8-%E0%A6%86%E0%A6%B8%E0%A6%BE%E0%A6%AE%E0%A6%BF</url>
  <published_at>2019-05-03T15:42:00+06:00</published_at>
  <category>খুন</category>
  <body>শেরপুরের নালিতাবাড়ী উপজেলায় কৃষক ইদ্রিস আলী হত্যা মামলার প্রধান আসামি যোগানিয়া ইউপির চেয়ারম্যান হাবিবুর রহমানকে গ্রেপ্তার করেছে পুলিশ। গতকাল বৃহস্পতিবার রাতে সিলেটের গোয়াইনঘাট এলাকা থেকে তাঁকে গ্রেপ্তার করা হয়।পুলিশ সূত্রে জানা গেছে, গত ২৫ এপ্রিল ধান কাটাকে কেন্দ্র করে যোগানিয়া ইউনিয়ন পরিষদের (ইউপি) চেয়ারম্যান হাবিবুর রহমান প্রতিপক্ষ ইদ্রিস আলী ও সোহরাবের বাড়িতে হামলা চালান। এ সময় চেয়ারম্যানের পিস্তলের গুলিতে কৃষক ইদ্রিস আলী মারা যান বলে অভিযোগ ওঠে। ওই দিন রাতে ইদ্রিসের বাবা ফজলুর রহমান বাদী হয়ে নালিতাবাড়ী থানায় চেয়ারম্যানকে প্রধান আসামি করে ২৭ জনের বিরুদ্ধে হত্যা মামলা করেন। হত্যার পর থেকে শেরপুর জেলার পুলিশ সুপার (এসপি) কাজী আশরাফুল আজিমের নেতৃত্বে নালিতাবাড়ী থানার পুলিশ দুই ভাগে বিভক্ত হয়ে অভিযানে নামে। পরে গতকাল বৃহস্পতিবার দিবাগত রাত দুইটার দিকে সিলেটের গোয়াইনঘাটে যৌথ অভিযান চালিয়ে চেয়ারম্যান হাবিবুর রহমানকে গ্রেপ্তার করা হয়। অন্যদিকে গতকাল রাতে মামলার দ্বিতীয় আসামি চেয়ারম্যানের ছোট ছেলে সারোয়ার জাহান শান্তকে মুন্সিগঞ্জের টুঙ্গিবাড়ি পাইকপাড়া এলাকা থেকে গ্রেপ্তারে অভিযান চালানো হয়। তবে শান্ত পুলিশের উপস্থিতি টের পেয়ে পালিয়ে যান।এই মামলায় গত ২৭ এপ্রিল শনিবার সকালে রাজধানীর গাজীপুর গাছা এলাকা থেকে চেয়ারম্যানের প্রথম স্ত্রীর সন্তান রিয়াদ হোসেনকে (৩০) গ্রেপ্তার করা হয়। এর আগে ১৫ ও ২৬ এপ্রিল এই মামলায় আরও আটজনকে গ্রেপ্তার করে পুলিশ। আদালতের মাধ্যমে তাঁদের কারাগারে পাঠানো হয়েছে।নালিতাবাড়ী থানা ভারপ্রাপ্ত কর্মকর্তা (ওসি) আবুল খায়ের প্রথম আলোকে বলেন, ‘এসপি স্যারের নির্দেশে পুলিশ চার দিন ধরে অভিযানে রয়েছে। বৃহস্পতিবার দিবাগত রাতে হত্যা মামলার প্রধান আসামি চেয়ারম্যানের হাবিবুর রহমানকে সিলেটের গোয়াইনঘাট এলাকা থেকে গ্রেপ্তার করা হয়েছে। তাঁকে থানায় নিয়ে আসা হচ্ছে।’</body>
</article>
