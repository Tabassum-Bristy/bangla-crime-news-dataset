<article>
  <headline>পাবনায় দুর্বৃত্তের গুলিতে আ.লীগ নেতা নিহত</headline>
  <url>https://www.prothomalo.com/bangladesh/article/1577898/%E0%A6%AA%E0%A6%BE%E0%A6%AC%E0%A6%A8%E0%A6%BE%E0%A7%9F-%E0%A6%A6%E0%A7%81%E0%A6%B0%E0%A7%8D%E0%A6%AC%E0%A7%83%E0%A6%A4%E0%A7%8D%E0%A6%A4%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%86.%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-02-07T00:07:00+06:00</published_at>
  <category>খুন</category>
  <body>পাবনার ঈশ্বরদীতে আওয়ামী লীগের এক নেতাকে গুলি করে হত্যা করেছে দুর্বৃত্তরা। বুধবার রাত ৯টার দিকে পাকশী ইউনিয়নের রূপপুর গ্রামে নিজ বাড়ির সামনে এ হামলা হয় বলে পুলিশ জানিয়েছে।নিহত ওই ব্যক্তির নাম মোস্তাফিজুর রহমান সেলিম। তিনি ঈশ্বরদী আওয়ামী লীগের সদস্য ও পাকশী ইউনিয়ন আওয়ামী লীগের সাবেক সাধারণ সম্পাদক ছিলেন।ঈশ্বরদী সার্কেলের অতিরিক্ত পুলিশ সুপার জহুরুল হক প্রথম আলোকে বলেন, রাত ৯টার দিকে পাকশীর রূপপুর বিবিসি বাজার থেকে হেঁটে বাড়ি ফিরছিলেন মোস্তাফিজুর রহমান। বাড়ির গেটের সামনে পৌঁছামাত্র মোটরসাইকেলে আসা বন্দুকধারীরা তাঁকে গুলি করে চলে যায়। স্থানীয় লোকজন তাঁকে প্রথমে ঈশ্বরদী উপজেলা স্বাস্থ্য কমপ্লেক্সে ভর্তি করেন। সেখানে অবস্থার অবনতি হলে চিকিৎসকেরা তাঁকে রাজশাহী মেডিকেল কলেজ হাসপাতালে পাঠানোর পরামর্শ দেন। রাজশাহী নেওয়ার পথেই মৃত্যু হয় মুক্তিযোদ্ধা মোস্তাফিজুর রহমানের।কে বা কারা তাঁকে গুলি করেছে তাৎক্ষণিকভাবে তা জানা যায়নি। তবে দুর্বৃত্তদের ধরতে পুলিশ অভিযান চালাচ্ছে।ঈশ্বরদী উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা শফিকুল ইসলাম শামিম বলেন, মোস্তাফিজুর রহমানের শরীরের বিভিন্ন স্থানে গুলি বিদ্ধ হয়েছে। অবস্থা আশঙ্কাজনক হওয়ায় তাঁকে রাজশাহী মেডিকেল কলেজ হাসপাতালে স্থানান্তর করা হয়।</body>
</article>
