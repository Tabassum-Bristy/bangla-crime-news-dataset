<article>
  <headline>কক্সবাজারে ছুরিকাঘাতে যুবলীগ নেতা নিহত</headline>
  <url>https://www.prothomalo.com/bangladesh/article/1593048/%E0%A6%95%E0%A6%95%E0%A7%8D%E0%A6%B8%E0%A6%AC%E0%A6%BE%E0%A6%9C%E0%A6%BE%E0%A6%B0%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-05-09T20:24:00+06:00</published_at>
  <category>খুন</category>
  <body>কক্সবাজার সদর উপজেলায় ছুরিকাঘাতে যুবলীগের স্থানীয় এক নেতা নিহত হয়েছেন। বৃহস্পতিবার বিকেল পাঁচটার দিকে উপজেলার ঝিলংজা ইউনিয়নের দরগাহ স্টেশন এলাকায় এ ঘটনা ঘটে।ওই যুবলীগ নেতার নাম আবদু রহিম (৪৪)। তিনি ঝিলংজা ইউনিয়নের ৭ নম্বর ওয়ার্ড যুবলীগের সভাপতি ছিলেন। তিনি দরগাহপাড়ার মৃত হাকিম মিয়ার ছেলে।প্রত্যক্ষদর্শী ও পুলিশ জানায়, আবদু রহিমের সঙ্গে পাশের সওদাগরপাড়ার জিসানের মধ্যে বিকেলে জমিসংক্রান্ত বিষয়ে বাগ্‌বিতণ্ডা হয়। একপর্যায়ে রহিমের বুকে ও ঘাড়ে এলোপাতাড়ি ছুরিকাঘাত করে পালিয়ে যান জিসান। স্থানীয় ব্যক্তিরা গুরুতর আহত অবস্থায় রহিমকে উদ্ধার করে কক্সবাজার সদর হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন।কক্সবাজার সদর মডেল থানার ভারপ্রাপ্ত কর্মকর্তা (ওসি) মো. ফরিদ উদ্দিন খন্দকার বলেন, জমিসংক্রান্ত বিরোধের জের ধরে এই হত্যাকাণ্ড ঘটেছে। লাশ উদ্ধার করে ময়নাতদন্তের জন্য কক্সবাজার সদর হাসপাতালের মর্গে পাঠানো হয়েছে। এ ঘটনায় অভিযুক্তদের ধরতে এলাকায় অভিযান চালাচ্ছে পুলিশ। </body>
</article>
