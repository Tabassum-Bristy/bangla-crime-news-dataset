<article>
  <headline>বাগেরহাটে ছুরিকাঘাতে তরুণ খুন</headline>
  <url>https://www.prothomalo.com/bangladesh/article/1579282/%E0%A6%AC%E0%A6%BE%E0%A6%97%E0%A7%87%E0%A6%B0%E0%A6%B9%E0%A6%BE%E0%A6%9F%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%A4%E0%A6%B0%E0%A7%81%E0%A6%A3-%E0%A6%96%E0%A7%81%E0%A6%A8</url>
  <published_at>2019-02-16T14:31:00+06:00</published_at>
  <category>খুন</category>
  <body>বাগেরহাটের মোরেলগঞ্জে ছুরিকাঘাতে ইমন মোল্লা (১৮) নামের এক তরুণ খুন হয়েছেন। এ সময় অন্তত দুজন আহত হন। গতকাল শুক্রবার রাত ১০টার দিকে উপজেলার চণ্ডীপুর গ্রামে এ ঘটনা ঘটে। পুলিশ এ ঘটনায় জিজ্ঞাসাবাদের জন্য চারজনকে আটক করেছে।নিহত ইমন মোল্লা উপজেলার চণ্ডীপুর গ্রামের মামুন মোল্লার ছেলে। পুলিশ আজ শনিবার সকালে তাঁর মরদেহ উদ্ধার করে ময়নাতদন্তের জন্য বাগেরহাট সদর হাসপাতালের মর্গে পাঠিয়েছে।স্থানীয় লোকজন ও পরিবারের বরাত দিয়ে মোরেলগঞ্জ থানার ভারপ্রাপ্ত কর্মকর্তা (ওসি) কে এম আজিজুল ইসলাম আজ সকালে প্রথম আলোকে বলেন, গতকাল রাত ১০টার দিকে চণ্ডীপুর গ্রামে ইমন মোল্লা প্রতিবেশী এক মেয়ের সঙ্গে কথা বলছিলেন। এ–ই দেখে ইমনের বিরোধী পক্ষের লোকজন তাঁর ওপর ওপর ক্ষুব্ধ হয়ে বাগ্‌বিতণ্ডায় জড়িয়ে পড়ে। একপর্যায়ে তাঁকে ধারালো ছুরি দিয়ে বুকের বাঁ পাশে আঘাত করা হয়। এতে ঘটনাস্থলেই তাঁর মৃত্যু হয়। তাঁকে উদ্ধার করতে গিয়ে অন্তত দুজন আহত হন। স্থানীয় লোকজনের মাধ্যমে পুলিশ খবর পেয়ে সেখানে গিয়ে ইমনের মরদেহ উদ্ধার করে।ওসি বলেন, যে মেয়ের সঙ্গে কথা বলা নিয়ে এই ঘটনার সূত্রপাত, সেই মেয়েসহ চারজনকে জিজ্ঞাসাবাদের জন্য আটক করা হয়েছে। তাঁদের জিজ্ঞাসাবাদের পর হত্যাকাণ্ডের প্রকৃত কারণ প্রেম না অন্য কিছু, তা জানা যাবে।</body>
</article>
