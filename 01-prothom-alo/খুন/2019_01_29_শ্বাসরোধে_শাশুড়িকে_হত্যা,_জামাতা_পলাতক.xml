<article>
  <headline>শ্বাসরোধে শাশুড়িকে হত্যা, জামাতা পলাতক</headline>
  <url>https://www.prothomalo.com/bangladesh/article/1576708/%E0%A6%B6%E0%A7%8D%E0%A6%AC%E0%A6%BE%E0%A6%B8%E0%A6%B0%E0%A7%8B%E0%A6%A7%E0%A7%87-%E0%A6%B6%E0%A6%BE%E0%A6%B6%E0%A7%81%E0%A7%9C%E0%A6%BF%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%9C%E0%A6%BE%E0%A6%AE%E0%A6%BE%E0%A6%A4%E0%A6%BE-%E0%A6%AA%E0%A6%B2%E0%A6%BE%E0%A6%A4%E0%A6%95</url>
  <published_at>2019-01-29T20:19:00+06:00</published_at>
  <category>খুন</category>
  <body>মৌলভীবাজারের কমলগঞ্জ উপজেলার শমশেরনগরের উত্তর সতিঝিরগাঁও এলাকায় নিজ ঘর থেকে এক বৃদ্ধার লাশ উদ্ধার করা হয়েছে। মঙ্গলবার সকালে ওই নারীর লাশ উদ্ধার করে পুলিশ। সোমবার রাতে ওই নারীর জামাতা তাঁকে শ্বাসরোধ করে হত্যার পর পালিয়ে গেছেন বলে অভিযোগ উঠেছে।মারা যাওয়া ওই নারীর নাম গফুরুন বেগম (৫৫)। তিনি উত্তর সতিঝিরগাঁও এলাকার মৃত ইউনুস আলীর স্ত্রী। পরিবারের সদস্যরা জানান, গফুরুন বেগমের দুই মেয়ে ও এক ছেলে। এর মধ্যে এক মেয়ে ও এক ছেলে প্রবাসে থাকেন। প্রবাসে থাকা মেয়ের স্বামী কমলগঞ্জের ইসলামপুর ইউনিয়নের কানাইদাশী গ্রামের মাহমুদ মিয়া (৩৫) সোমবার রাতে তাঁর শাশুড়িকে শ্বাসরোধে হত্যার পর পালিয়ে গেছেন।গফুরুনের ভাই আবদুল আলী একই দাবি করে বলেন, অভিযুক্ত জামাতা মাহমুদ মিয়া তাঁর শাশুড়িকে শ্বাসরোধ করে হত্যার পর পালিয়ে যান।কমলগঞ্জ থানার ভারপ্রাপ্ত কর্মকর্তা (ওসি) মো. আরিফুর রহমান বলেন, ‘লাশের গলায় দাগ ও মুখে রক্ত ছিল। লাশ উদ্ধার করে ময়নাতদন্তের জন্য মৌলভীবাজার সদর হাসপাতালে পাঠানো হয়েছে। সাত বছর বয়সের একটি শিশু বলছে, তার বাবা তার নানিকে হত্যার পর পালিয়ে গেছে। তবে বিষয়টি তদন্ত ছাড়া নিশ্চিত করে কিছু বলা যাচ্ছে না।’</body>
</article>
