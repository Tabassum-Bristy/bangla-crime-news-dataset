<article>
  <headline>সোনাগাজীতে গৃহবধূকে ছুরিকাঘাতে হত্যা</headline>
  <url>https://www.prothomalo.com/bangladesh/article/1605233/%E0%A6%B8%E0%A7%8B%E0%A6%A8%E0%A6%BE%E0%A6%97%E0%A6%BE%E0%A6%9C%E0%A7%80%E0%A6%A4%E0%A7%87-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82%E0%A6%95%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-07-20T16:35:00+06:00</published_at>
  <category>খুন</category>
  <body>ফেনীর সোনাগাজীতে বিবি হাজেরা (৩৬) নামের এক গৃহবধূকে ছুরিকাঘাতে হত্যা করেছে দুর্বৃত্তরা। আজ শনিবার ভোরে উপজেলার চর দরবেশ ইউনিয়নের চর ইঞ্জিমান এলাকায় এ ঘটনা ঘটে। নিহত গৃহবধূ বিবি হাজেরা স্থানীয় ব্যবসায়ী আনার আহম্মদের স্ত্রী।পুলিশ ও নিহত গৃহবধূর পারিবারিক সূত্রে জানা গেছে, গতকাল শুক্রবার রাতে পাঁচ সন্তানকে নিয়ে আলাদা কক্ষে ঘুমিয়েছিলেন আনার আহম্মদ ও বিবি হাজেরা। ভোরে ঘুম থেকে উঠে হাজেরাকে বিছানায় না পেয়ে বাইরে খোঁজাখুঁজি শুরু করেন আনার। অনেকক্ষণ খোঁজার পরও তাঁকে না পেয়ে বাড়ির লোকজনকে বিষয়টি জানান তিনি। পরে সবাই মিলে খুঁজতে শুরু করলে বাড়ির উত্তর দিকে একটি সেপটিক ট্যাংকের ওপর ক্ষতবিক্ষত অবস্থায় হাজেরার লাশ দেখতে পান।খবর পেয়ে বেলা ১১টার দিকে সোনাগাজী মডেল থানার পুলিশ ঘটনাস্থলে গিয়ে লাশ উদ্ধার করে ময়নাতদন্তের জন্য ফেনী সদর হাসপাতালের মর্গে পাঠায়।জানতে চাইলে সোনাগাজী মডেল থানার উপপরিদর্শক (এসআই) মো. নুরুল আমিন প্রথম আলোকে বলেন, ছুরিকাঘাতে বিবি হাজেরার মৃত্যু হয়েছে। ঘটনাস্থল থেকে একটি ছুরি উদ্ধার করা হয়েছে।সোনাগাজী মডেল থানার ভারপ্রাপ্ত কর্মকর্তা (ওসি) মঈন উদ্দিন আহমেদ ঘটনার সত্যতা নিশ্চিত করে প্রথম আলোকে বলেন, এ ঘটনায় থানায় মামলার প্রস্তুতি চলছে।</body>
</article>
