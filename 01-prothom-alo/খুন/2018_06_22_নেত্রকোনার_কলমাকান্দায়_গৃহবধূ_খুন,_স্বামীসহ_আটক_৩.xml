<article>
  <headline>নেত্রকোনার কলমাকান্দায় গৃহবধূ খুন, স্বামীসহ আটক ৩</headline>
  <url>https://www.prothomalo.com/bangladesh/article/1515581/%E0%A6%A8%E0%A7%87%E0%A6%A4%E0%A7%8D%E0%A6%B0%E0%A6%95%E0%A7%8B%E0%A6%A8%E0%A6%BE%E0%A6%B0-%E0%A6%95%E0%A6%B2%E0%A6%AE%E0%A6%BE%E0%A6%95%E0%A6%BE%E0%A6%A8%E0%A7%8D%E0%A6%A6%E0%A6%BE%E0%A7%9F-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82-%E0%A6%96%E0%A7%81%E0%A6%A8-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80%E0%A6%B8%E0%A6%B9-%E0%A6%86%E0%A6%9F%E0%A6%95-%E0%A7%A9</url>
  <published_at>2018-06-22T19:16:00+06:00</published_at>
  <category>খুন</category>
  <body>নেত্রকোনার কলমাকান্দায় ময়না আক্তার (৩২) নামে এক গৃহবধূর লাশ উদ্ধার করেছে পুলিশ। এ সময় ঘটনাস্থল থেকে হত্যাকাণ্ডে ব্যবহৃত একটি ছুরি জব্দ করা হয়। শুক্রবার দুপুরে পুলিশ লাশটি উদ্ধার করে ময়নাতদন্তের জন্য নেত্রকোনা আধুনিক সদর হাসপাতালের মর্গে পাঠায়।ঘটনায় জড়িত অভিযোগে ময়নার স্বামী সাইকুল ইসলামসহ (৪৮) তিনজনকে আটক করা হয়েছে। আটক হওয়া অপর দুজন হলেন—সাইকুলের প্রথম স্ত্রী রেহানা আক্তার (৪২) ও সাইকুলের ভাগনে শাহারুল ইসলাম (১৮)। তাঁদের সবার বাড়ি কলমাকান্দার চারিয়া গ্রামে। এলাকার কয়েকজন বাসিন্দা ও পুলিশ সূত্রে জানা গেছে, শুক্রবার ভোর পৌনে পাঁচটার দিকে সাইকুল হঠাৎ চিৎকার করে বলতে থাকেন তাঁর স্ত্রীকে কে বা কারা খুন করে ফেলে চলে গেছেন। স্থানীয়রা খবর দিলে পুলিশ এসে বেলা সাড়ে ১২টার দিকে লাশ উদ্ধার করে হাসপাতালের মর্গে পাঠায়।কলমাকান্দা থানার ভারপ্রাপ্ত কর্মকর্তা (ওসি) মিজানুর রহমান প্রথম আলোকে বলেন, ‘নিহত ময়নার বুকে আঘাতের চিহ্ন রয়েছে। হত্যায় ব্যবহৃত ছুরি উদ্ধার করা হয়েছে। ধারণা করা হচ্ছে, পারিবারিক বিরোধের জেরে এ ঘটনা ঘটতে পারে। এ নিয়ে মামলার প্রস্তুতি চলছে। সাইকুলসহ তিনজনকে আটক করা হয়েছে।’</body>
</article>
