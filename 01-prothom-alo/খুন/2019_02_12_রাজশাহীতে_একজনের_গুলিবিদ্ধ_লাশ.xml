<article>
  <headline>রাজশাহীতে একজনের গুলিবিদ্ধ লাশ</headline>
  <url>https://www.prothomalo.com/bangladesh/article/1578619/%E0%A6%B0%E0%A6%BE%E0%A6%9C%E0%A6%B6%E0%A6%BE%E0%A6%B9%E0%A7%80%E0%A6%A4%E0%A7%87-%E0%A6%8F%E0%A6%95%E0%A6%9C%E0%A6%A8%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7-%E0%A6%B2%E0%A6%BE%E0%A6%B6</url>
  <published_at>2019-02-12T12:37:00+06:00</published_at>
  <category>খুন</category>
  <body>রাজশাহীতে গুলিবিদ্ধ অবস্থায় মতিউর রহমান ওরফে মতি (৪০) নামের এক ব্যক্তির লাশ পাওয়া গেছে। আজ মঙ্গলবার সকালে জেলার গোদাগাড়ী উপজেলার দ্বিগ্রাম এলাকায় রাস্তার পাশে লাশটি পড়ে থাকতে দেখে স্থানীয় লোকজন পুলিশে খবর দেন। মতিউরের বাড়ি গোদাগাড়ীর মাদারপুর রেলবাজার মহল্লায়।পুলিশের দাবি, মতিউর রহমান একজন মাদক ব্যবসায়ী বলে এলাকায় জনশ্রুতি আছে।গোদাগাড়ী থানার ভারপ্রাপ্ত কর্মকর্তা (ওসি) জাহাঙ্গীর আলম বলেন, খবর পেয়ে পুলিশ ঘটনাস্থলে যায়। লাশের বুক ও কপালে গুলির চিহ্ন রয়েছে। লাশটি উদ্ধার করে ময়নাতদন্তের জন্য রাজশাহী মেডিকেল কলেজের মর্গে পাঠানো হচ্ছে। ওসি বলেন, কে বা কারা মতিউর রহমানকে হত্যা করেছে, সে ব্যাপারে তাঁরা নিশ্চিত নন। বিষয়টি নিয়ে তদন্ত চলছে। এ ঘটনায় আইনগত ব্যবস্থা নেওয়া হবে বলেও জানান এই পুলিশ কর্মকর্তা।ওসি বলেন, মতিউর রহমানের নামে ২০০৬ সালে দ্রুত বিচার আইনে একটি মামলা রয়েছে। তাঁর নামে মাদকের কোনো মামলা নেই। তবে এলাকায় জনশ্রুতি আছে যে তিনি একজন মাদক ব্যবসায়ী। সেই হিসেবে তাঁকে মাদক ব্যবসায়ী বলা যায়। দুই দল মাদক ব্যবসায়ীর দ্বন্দ্বের জের হিসেবে তিনি খুন হতে পারেন বলে ধারণা করা হচ্ছে।</body>
</article>
