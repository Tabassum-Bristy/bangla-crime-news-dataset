<article>
  <headline>ফতুল্লায় বাড়ি থেকে নৈশপ্রহরীর গলাকাটা লাশ উদ্ধার</headline>
  <url>https://www.prothomalo.com/bangladesh/article/1610345/%E0%A6%AB%E0%A6%A4%E0%A7%81%E0%A6%B2%E0%A7%8D%E0%A6%B2%E0%A6%BE%E0%A7%9F-%E0%A6%AC%E0%A6%BE%E0%A7%9C%E0%A6%BF-%E0%A6%A5%E0%A7%87%E0%A6%95%E0%A7%87-%E0%A6%A8%E0%A7%88%E0%A6%B6%E0%A6%AA%E0%A7%8D%E0%A6%B0%E0%A6%B9%E0%A6%B0%E0%A7%80%E0%A6%B0-%E0%A6%97%E0%A6%B2%E0%A6%BE%E0%A6%95%E0%A6%BE%E0%A6%9F%E0%A6%BE-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-21T16:34:00+06:00</published_at>
  <category>খুন</category>
  <body>নারায়ণগঞ্জের ফতুল্লায় একটি বাড়ি থেকে আবুল কালাম (৫০) নামের এক নৈশপ্রহরীর গলাকাটা লাশ উদ্ধার করেছে পুলিশ। ফতুল্লার পাগলা পূর্ব শাহি বাজারের একটি বাড়ি থেকে আজ বুধবার সকালে লাশটি উদ্ধার করা হয়।আবুল কালাম বরিশালের বাবুগঞ্জ থানার চাতপাশা গ্রামের মৃত আবদুল গনি ঢালির ছেলে। ফতুল্লার শাহি বাজার এলাকার আলাউদ্দিন ডাক্তারের বাড়িতে ভাড়া থাকতেন তিনি। ওই এলাকাতেই নৈশপ্রহরী হিসেবে কাজ করতেন তিনি।বাড়িওয়ালা আলাউদ্দিন ডাক্তারের জামাতা এনায়েত হোসেন বলেন, ঈদের ছুটি কাটিয়ে আজ বুধবার সকালে গ্রামের বাড়ি থেকে ফেরেন তাঁরা। বাসার দ্বিতীয় তলায় আসবাব এলোমেলো অবস্থায় দেখে তৃতীয় তলায় যান তাঁরা। সেখানে গিয়ে মুখে স্কচটেপ লাগানো অবস্থায় আবুল কালামের গলাকাটা লাশ দেখতে পান। পরে খবর দিলে পুলিশ এসে লাশ উদ্ধার করে।ফতুল্লা মডেল থানার ভারপ্রাপ্ত কর্মকর্তা (ওসি) আসলাম হোসেন প্রথম আলোকে বলেন, লাশ উদ্ধার করে ময়নাতদন্তের জন্য নারায়ণগঞ্জ জেলা হাসপাতালের মর্গে পাঠানো হয়েছে। কী কারণে নৈশপ্রহরীকে হত্যা করা হয়েছে, তা এখনো জানা যায়নি। হত্যাকারীদের গ্রেপ্তারের চেষ্টা চলছে। এ ঘটনায় নিহত ব্যক্তির ছেলে বাদী হয়ে অজ্ঞাত আসামিদের বিরুদ্ধে হত্যা মামলা করেছেন।</body>
</article>
