<article>
  <headline>বালু খুঁড়ে উদ্ধার হলো ভ্যানচালকের লাশ</headline>
  <url>https://www.prothomalo.com/bangladesh/article/1607706/%E0%A6%AC%E0%A6%BE%E0%A6%B2%E0%A7%81-%E0%A6%96%E0%A7%81%E0%A6%81%E0%A7%9C%E0%A7%87-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%B9%E0%A6%B2%E0%A7%8B-%E0%A6%AD%E0%A7%8D%E0%A6%AF%E0%A6%BE%E0%A6%A8%E0%A6%9A%E0%A6%BE%E0%A6%B2%E0%A6%95%E0%A7%87%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-08-03T18:04:00+06:00</published_at>
  <category>খুন</category>
  <body>বরিশালে বালু খুঁড়ে এক পিকআপ ভ্যানচালকের জবাই করা লাশ উদ্ধার করেছে পুলিশ। শহরের কাশীপুর এলাকায় নির্মাণাধীন শহীদ আবদুর রব সেরনিয়াবাত ট্রাক টার্মিনাল থেকে গতকাল শুক্রবার সন্ধ্যায় তাঁর লাশ উদ্ধার করা হয়। এ ঘটনায় জড়িত সন্দেহে আজ শনিবার দুপুরে তিনজনকে আটক করেছে পুলিশ। নিহত চালকের নাম মো. উজ্জ্বল (২৪)। তিনি শহরের গড়িয়ারপার এলাকার গোলাম মোস্তফার ছেলে।উজ্জ্বলের মা পারভীন বেগম বলেন, গত বৃহস্পতিবার সকালে বাসা থেকে বের হন উজ্জ্বল। রাত নয়টার দিকে ফোনে কথা হলে অল্প কিছুক্ষণের মধ্যে বাসায় ফেরার কথা জানান উজ্জ্বল। কিন্তু এরপর থেকে তাঁর আর কোনো খোঁজ পাওয়া যায়নি। রাত ১০টার দিকে ফোন দিলে উজ্জ্বলের মুঠোফোন বন্ধ পাওয়া যায়। শুক্রবার দুপুর পর্যন্ত কোনো খোঁজ না পাওয়ায় বিকেলে উজ্জ্বলের সন্ধানে বের হন পরিবারের সদস্যরা। এ সময় কাজীপুর ট্রাক টার্মিনাল ভবনে গিয়ে উজ্জ্বলের একটি জুতা পড়ে থাকতে দেখেন তাঁরা। একটু দূরে আরেকটি জুতা পড়ে থাকতে দেখে সন্দেহ হয় তাঁদের। এরপর টার্মিনালের ভেতরে গিয়ে বালু খুঁড়লে মৃতদেহের একটি হাত বের হয়ে আসে। পরে টহল পুলিশ এসে বালু খুঁড়ে উজ্জ্বলের জবাই করা মৃতদেহ উদ্ধার করে।শহরের বিমানবন্দর থানার ভারপ্রাপ্ত কর্মকর্তা (ওসি) মাহাবুবুর রহমান বলেন, মরদেহটি একটি কাঁথায় মোড়ানো অবস্থায় বালুচাপা দিয়ে রাখা হয়েছিল। তাঁকে জবাই করে হত্যা করা হয়েছে। তবে কারা কী কারণে এ হত্যাকাণ্ড ঘটিয়েছে, তা এখনো নিশ্চিত হওয়া যায়নি। মরদেহ উদ্ধার করে সুরতহাল শেষে ময়নাতদন্তের জন্য বরিশালের শের-ই-বাংলা মেডিকেল কলেজ হাসপাতালের মর্গে পাঠানো হয়েছে। ঘটনার সঙ্গে জড়িত ব্যক্তিদের গ্রেপ্তারের চেষ্টা চলছে।এ ঘটনায় ওসি মাহবুবুর রহমান তিনজনকে আটকের বিষয়টি নিশ্চিত করেছেন। তবে আটক তিনজনের নাম পরিচয় প্রকাশ করেননি তিনি। পরে সংবাদ সম্মেলন করে বিস্তারিত জানানো হবে বলে জানান তিনি।  </body>
</article>
