<article>
  <headline>নুসরাত হত্যার বিচারে ফাঁক–ফোকর চান না নাসিম</headline>
  <url>https://www.prothomalo.com/bangladesh/article/1588660/%E0%A6%A8%E0%A7%81%E0%A6%B8%E0%A6%B0%E0%A6%BE%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%AC%E0%A6%BF%E0%A6%9A%E0%A6%BE%E0%A6%B0%E0%A7%87-%E0%A6%AB%E0%A6%BE%E0%A6%81%E0%A6%95%E2%80%93%E0%A6%AB%E0%A7%8B%E0%A6%95%E0%A6%B0-%E0%A6%9A%E0%A6%BE%E0%A6%A8-%E0%A6%A8%E0%A6%BE-%E0%A6%A8%E0%A6%BE%E0%A6%B8%E0%A6%BF%E0%A6%AE</url>
  <published_at>2019-04-13T18:20:00+06:00</published_at>
  <category>খুন</category>
  <body>আওয়ামী লীগের সভাপতিমণ্ডলীর সদস্য এবং কেন্দ্রীয় ১৪ দলের মুখপাত্র মোহাম্মদ নাসিম বলেছেন, কোনো ফাঁক-ফোকর না রেখে বিশেষ ট্রাইব্যুনালে নুসরাত হত্যার বিচার করতে হবে। এতে দেশের মানুষ খুশি হবে। সাম্প্রতিক সময়ে নুসরাতসহ সব শিশু ও নারী হত্যার বিচার দ্রুত ট্রাইব্যুনালে করে দৃষ্টান্তমূলক শাস্তি দিতে হবে। দেশের জনগণ আমাদের দিকে তাকিয়ে আছে।আজ শনিবার বঙ্গবন্ধু অ্যাভিনিউয়ে ঢাকা মহানগর আওয়ামী লীগের অস্থায়ী কার্যালয়ে বঙ্গবন্ধু সাংস্কৃতিক জোট আয়োজিত এক আলোচনা সভায় প্রধান অতিথির বক্তব্যে মোহাম্মদ নাসিম এ কথা বলেন। আগামী ১৭ এপ্রিল ঐতিহাসিক মুজিবনগর দিবস উপলক্ষে এই আলোচনা সভার আয়োজন করা হয়।মোহাম্মদ নাসিম বলেন, দেখলাম আওয়ামী লীগের একজন বড় নেতা নুসরাতের খুনিকে আশ্রয়-প্রশ্রয় দিয়েছে। এসব লোক হচ্ছে ক্রিমিনাল (অপরাধী)। এরা কখনো আওয়ামী লীগ করতে পারে না। জীবনে এরা কোনো দিন আওয়ামী লীগ করেনি, আওয়ামী লীগে বিশ্বাসও করে না। এসব লোককেও নুসরাতের খুনির সঙ্গে বিচার করতে হবে। এদের কোনো ছাড় দেওয়া যাবে না। এরা আওয়ামী লীগের দুর্নাম করে। তিনি আরও বলেন, ধর্মান্ধ রাজনীতিবিদেরা নুসরাত হত্যার প্রতিবাদ না করে অসাম্প্রদায়িক অনুষ্ঠান মঙ্গল শোভাযাত্রার বিরোধিতা করে। এদের প্রতিরোধ করতে সবাইকে ঐক্যবদ্ধ থাকতে হবে।বিএনপির উদ্দেশে সাবেক মন্ত্রী নাসিম বলেন, দয়া করে আপনারা সবকিছু নিয়ে রাজনীতি করবেন না। আপনার যখন ক্ষমতায় ছিলেন, বঙ্গবন্ধুর হত্যা থেকে শুরু করে জাতীয় চার নেতা হত্যার বিচারসহ কোনো হত্যার বিচার করেননি। আমরাই একমাত্র দল, ক্ষমতায় থেকে নিজের দলের কর্মীকেও খাতির করি না। প্রধানমন্ত্রী শেখ হাসিনা শুধু নুসরাত হত্যার বিচার নয়, জড়িতদের দৃষ্টান্তমূলক শাস্তিরও ব্যবস্থা করবেন।বিএনপির নির্বাচিত সংসদ সদস্যদের শপথের বিষয়ে নাসিম বলেন, আগামী ৩০ এপ্রিলের মধ্যে সংসদে না এলে বিএনপি শেষ সুযোগটাও হারাবে। আগামী ২৪ এপ্রিল সংসদ অধিবেশন বসবে। তাই বিএনপিকে বলে আপনারা যে কয়েকজন নির্বাচিত হয়েছেন, সেই কয়েকজন শপথ নিয়ে সংসদে আসুন। তিনি আরও বলেন, ইস্যুবিহীন ইস্যু নিয়ে ষড়যন্ত্র না করে সংসদে এসে কথা বলুন। সরকারের ভুল-ত্রুটি ধরিয়ে দিন। শুধু পার্টি অফিসে বসে সংবাদ সম্মেলন করে মিথ্যাচার করবেন না। আপনারা আর কত সংবাদ সম্মেলন করবেন, আর কত মিথ্যাচার করবেন?মুজিবনগর দিবস প্রসঙ্গে আওয়ামী লীগ নেতা নাসিম বলেন, মুজিবনগর দিবসের তাৎপর্য তুলে ধরতে হবে। নতুন প্রজন্মকে সঠিক ইতিহাস জানতে হবে। বাঙালির সঠিক ইতিহাসের আলোকে দেশ গঠনে ভূমিকা রাখতে হবে।সংগঠনের সহসভাপতি ও স্বাধীন বাংলা বেতার কেন্দ্রের কণ্ঠ শিল্পী রফিকুল আলমের সভাপতিত্বে সভায় আওয়ামী লীগের উপদেষ্টা পরিষদের সদস্য মোজাফ্ফর হোসেন পল্টু, স্বাধীন বাংলার বেতারশিল্পী মনোরঞ্জন ঘোষাল, আওয়ামী লীগ নেতা বলরাম পোদ্দার, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ বক্তব্য দেন।</body>
</article>
