<article>
  <headline>চাচা-ফুফুর বিরোধ মেটাতে গিয়ে ভাতিজা খুন!</headline>
  <url>https://www.prothomalo.com/bangladesh/article/1596604/%E0%A6%9A%E0%A6%BE%E0%A6%9A%E0%A6%BE-%E0%A6%AB%E0%A7%81%E0%A6%AB%E0%A7%81%E0%A6%B0-%E0%A6%AC%E0%A6%BF%E0%A6%B0%E0%A7%8B%E0%A6%A7-%E0%A6%AE%E0%A7%87%E0%A6%9F%E0%A6%BE%E0%A6%A4%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%AD%E0%A6%BE%E0%A6%A4%E0%A6%BF%E0%A6%9C%E0%A6%BE-%E0%A6%96%E0%A7%81%E0%A6%A8</url>
  <published_at>2019-05-29T14:56:00+06:00</published_at>
  <category>খুন</category>
  <body>ময়মনসিংহের ঈশ্বরগঞ্জ উপজেলায় চাচা ও ফুফুর বিরোধ মেটাতে গিয়ে দায়ের কোপে এক ব্যক্তি নিহত হয়েছেন। গতকাল মঙ্গলবার ইফতারের পর উপজেলার সোহাগী ইউনিয়নের বগাপোতা গ্রামে এ ঘটনা ঘটে।নিহত ব্যক্তির নাম গোলাপ মিয়া (৩৮)। তিনি ওই গ্রামের মৃত রহিম উদ্দিনের ছেলে। গোলাপ মিয়া দিনমজুর হিসেবে কাজ করেন।স্থানীয় সূত্র ও সোহাগী ইউনিয়নের বগাপোতা এলাকার ইউপির সদস্য মো. সুমন মিয়া মুঠোফোনে প্রথম আলোকে এ তথ্যের সত্যতা নিশ্চিত করেছেন।ইউপি সদস্য সুমন মিয়া জানান, তিনি প্রত্যক্ষদর্শীদের কাছ থেকে শুনেছেন, গত সোমবার বিকেলে গোলাপের চাচা রহমত আলীর সঙ্গে জমিজমার সীমানা নিয়ে ফুফু লাইলি বেগমের ঝগড়া হয়। গতকাল ইফতারের পর ওই ঝগড়ার বিষয় নিয়ে চাচা রহমত আলীর সঙ্গে কথা বলতে যান গোলাপ মিয়া। একপর্যায়ে রহমত মিয়ার ছেলে মঞ্জুসহ (৩০) কয়েকজন গোলাপ মিয়ার ওপর হামলা চালান। ওই সময় বুকে দায়ের কোপ খেয়ে গোলাপ নিস্তেজ হয়ে উঠানে লুটিয়ে পড়েন। তাঁর আর্তচিৎকারে স্বজনেরা ছুটে এসে তাঁকে গুরুতর আহত অবস্থায় ঈশ্বরগঞ্জ উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন।ঈশ্বরগঞ্জ থানার পুলিশ এ ঘটনার খবর পেয়ে হাসপাতাল থেকে গোলাপের লাশ উদ্ধার করে ঈশ্বরগঞ্জ থানায় নিয়ে যায়। ময়নাতদন্তের জন্য মরদেহ আজ বুধবার সকালে ময়মনসিংহ মেডিকেল কলেজ হাসপাতালে পাঠানো হয়েছে।থানার ভারপ্রাপ্ত কর্মকর্তা (ওসি) আহমেদ কবীর আজ মুঠোফোনে প্রথম আলোকে বলেন, প্রাথমিক তথ্যে জানা গেছে, জমিজমার সীমানা নিয়ে পারিবারিক ঝগড়া মেটাতে গিয়ে গোলাপ মিয়া খুন হয়েছেন। এ ঘটনায় জড়িত ব্যক্তিদের গ্রেপ্তারে পুলিশ গতকাল রাতে ঈশ্বরগঞ্জ ও নান্দাইল উপজেলার বিভিন্ন স্থানে অভিযান চালিয়ে কাউকে পায়নি।</body>
</article>
