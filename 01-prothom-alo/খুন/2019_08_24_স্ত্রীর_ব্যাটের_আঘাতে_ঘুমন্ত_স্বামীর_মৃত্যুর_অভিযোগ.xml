<article>
  <headline>স্ত্রীর ব্যাটের আঘাতে ঘুমন্ত স্বামীর মৃত্যুর অভিযোগ</headline>
  <url>https://www.prothomalo.com/bangladesh/article/1610965/%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%AC%E0%A7%8D%E0%A6%AF%E0%A6%BE%E0%A6%9F%E0%A7%87%E0%A6%B0-%E0%A6%86%E0%A6%98%E0%A6%BE%E0%A6%A4%E0%A7%87-%E0%A6%98%E0%A7%81%E0%A6%AE%E0%A6%A8%E0%A7%8D%E0%A6%A4-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81%E0%A6%B0</url>
  <published_at>2019-08-24T23:17:00+06:00</published_at>
  <category>খুন</category>
  <body>রাজধানীর কাফরুলে ঘুমন্ত স্বামীকে ক্রিকেট ব্যাট দিয়ে পিটিয়ে হত্যা করার অভিযোগ উঠেছে স্ত্রীর বিরুদ্ধে। আজ শনিবার সকালে এ ঘটনা ঘটে। ঘটনার পর সন্তানকে নিয়ে পালিয়ে গেছেন অভিযুক্ত স্ত্রী।নিহত ব্যক্তির নাম বাবুল আক্তার (৩৫)। তিনি স্বাস্থ্য অধিদপ্তরে স্টেনো টাইপিস্ট পদে চাকরি করতেন। এ ঘটনায় আহত হয়েছেন বাবুলের মা সোনেকা বেগমও (৬০)।বাবুলের বাবা রিফাজ উদ্দিন বলেন, শনিবার সকাল নয়টার দিকে ঘুমিয়ে ছিলেন বাবুল। এ সময় হঠাৎ করেই বাবুলের স্ত্রী রিমা তাঁর মাথায় ক্রিকেট ব্যাট দিয়ে এলোপাতাড়ি আঘাত করতে শুরু করেন। এ সময় বাবুলের মা এগিয়ে এলে তাঁকেও আঘাত করেন রিমা। পরে পাঁচ বছরের সন্তানকে নিয়ে পালিয়ে যান তিনি। গুরুতর আহত অবস্থায় বাবুল ও সোনেকা বেগমকে প্রথমে আগারগাঁও নিউরোসায়েন্স ইনস্টিটিউটে নিয়ে আসা হয়। পরে দুপুরে তাঁদের ঢাকা মেডিকেল কলেজ হাসপাতালে ভর্তি করা হয়। বিকেল সাড়ে চারটার দিকে বাবুলকে মৃত ঘোষণা করেন কর্তব্যরত চিকিৎসক।ঘটনার সত্যতা নিশ্চিত করে ঢাকা মেডিকেল কলেজ হাসপাতালের পুলিশ ফাঁড়ির ইনচার্জ পরিদর্শক মো. বাচ্চু মিয়া প্রথম আলোকে বলেন, মরদেহটি ময়নাতদন্তের জন্য মেডিকেলের মর্গে রাখা হয়েছে। বিষয়টি কাফরুল থানাকে জানানো হয়েছে।</body>
</article>
