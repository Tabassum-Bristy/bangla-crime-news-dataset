<article>
  <headline>স্ত্রীকে পুড়িয়ে হত্যা: সেলিম মণ্ডলের জামিন স্থগিত, আত্মসমর্পণের নির্দেশ</headline>
  <url>https://www.prothomalo.com/bangladesh/article/1590173/%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%AA%E0%A7%81%E0%A7%9C%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%B8%E0%A7%87%E0%A6%B2%E0%A6%BF%E0%A6%AE-%E0%A6%AE%E0%A6%A3%E0%A7%8D%E0%A6%A1%E0%A6%B2%E0%A7%87%E0%A6%B0-%E0%A6%9C%E0%A6%BE%E0%A6%AE%E0%A6%BF%E0%A6%A8-%E0%A6%B8%E0%A7%8D%E0%A6%A5%E0%A6%97%E0%A6%BF%E0%A6%A4</url>
  <published_at>2019-04-22T20:36:00+06:00</published_at>
  <category>খুন</category>
  <body>স্ত্রীকে পুড়িয়ে হত্যার অভিযোগে করা মামলায় সাভারের সেলিম মণ্ডলকে হাইকোর্টের দেওয়া জামিন স্থগিত করেছেন আপিল বিভাগ। একই সঙ্গে সাত দিনের মধ্যে তাঁকে বিচারিক আদালতে আত্মসমর্পণ করতে নির্দেশ দেওয়া হয়েছে। সেলিম সাভার উপজেলা যুবলীগের বহিষ্কৃত সভাপতি।হাইকোর্টের দেওয়া জামিনের বিরুদ্ধে রাষ্ট্রপক্ষের করা এক আবেদনের শুনানি নিয়ে গতকাল রোববার প্রধান বিচারপতি সৈয়দ মাহমুদ হোসেনের নেতৃত্বাধীন চার সদস্যের আপিল বিভাগ এ আদেশ দেন। ওই মামলায় নিম্ন আদালতে জামিন চেয়ে বিফল হয়ে হাইকোর্টে জামিনের আবেদন করেন সেলিম মণ্ডল। এর পরিপ্রেক্ষিতে ১৩ মার্চ বিচারপতি জাহাঙ্গীর হোসেন ও বিচারপতি মো. রিয়াজ উদ্দিন খানের সমন্বয়ে গঠিত হাইকোর্ট বেঞ্চ রুলসহ সেলিম মণ্ডলকে ১৫ এপ্রিল পর্যন্ত অন্তর্বর্তীকালীন জামিন দেন। পরে এর মেয়াদ ২৪ এপ্রিল পর্যন্ত বাড়ানো হয়। এই জামিনের বিরুদ্ধে ও সেলিম মণ্ডলকে গ্রেপ্তার করতে আপিল বিভাগে আবেদন করে রাষ্ট্রপক্ষ, যা চেম্বার বিচারপতির আদালত হয়ে গতকাল রোববার আপিল বিভাগের নিয়মিত বেঞ্চে শুনানির জন্য ওঠে। আদালতে রাষ্ট্রপক্ষে শুনানিতে ছিলেন অ্যাটর্নি জেনারেল মাহবুবে আলম, ডেপুটি অ্যাটর্নি জেনারেল বিশ্বজিৎ দেবনাথ ও কে এম জাহিদ সারওয়ার। সেলিম মণ্ডলের পক্ষে শুনানিতে ছিলেন আইনজীবী ইউসুফ হোসেন হুমায়ুন ও মোমতাজ উদ্দিন আহমদ মেহেদী।আপিল বিভাগ সেলিম মণ্ডলের জামিন প্রশ্নে হাইকোর্টের ইতিপূর্বে দেওয়া রুল বিচারপতি ওবায়দুল হাসানের নেতৃত্বাধীন হাইকোর্ট বেঞ্চে শুনানি করতে বলেছেন বলে জানান কে এম জাহিদ সারওয়ার। তিনি প্রথম আলোকে বলেন, গত ২৩ জানুয়ারি মানিকগঞ্জ জেলা জজ আদালত সেলিম মণ্ডলের জামিন নামঞ্জুর করেন। এরপর ৩ মার্চ হাইকোর্টের অপর একটি দ্বৈত বেঞ্চ সেলিম মণ্ডলের জামিন আবেদন উত্থাপিত হয়নি মর্মে খারিজ হয়। এসব তথ্য গোপন করে ১৩ মার্চ হাইকোর্ট থেকে জামিন নেন সেলিম মণ্ডল। ইতিমধ্যে মুক্তি পাওয়ায় সেলিম মণ্ডলকে পুনরায় গ্রেপ্তার করতে নির্দেশনা চেয়ে আপিল বিভাগে আবেদনটি করা হলে আদালত ওই আদেশ দেন। স্ত্রীকে হত্যার অভিযোগ উঠায় গত বছরের ২০ আগস্ট সাভার থানা যুবলীগের সভাপতি ও ঢাকা জেলা পরিষদের সদস্য সেলিম মণ্ডলকে যুবলীগ থেকে বহিষ্কার করা হয়। সাভার থানা-পুলিশ সূত্রে জানা যায়, গত ৩ আগস্ট সাভার উপজেলার পাশের মানিকগঞ্জ জেলার সিঙ্গাইর থানার বায়রা ইউনিয়নের স্বরূপপুর গ্রামের একটি কলাবাগান থেকে আগুনে ঝলসানো এক তরুণীর মরদেহ উদ্ধার করে সিঙ্গাইর থানা-পুলিশ। পরে ওই ঘটনায় পুলিশ বাদী হয়ে সিঙ্গাইর থানায় একটি মামলা করে।আইনজীবী সূত্র বলছে, ওই মামলা সূত্রে গত বছরের ২৮ আগস্ট হাইকোর্ট থেকে আগাম জামিন নেন সেলিম মণ্ডল। অন্যদিকে নিহত ব্যক্তির আত্মীয়স্বজন লাশ শনাক্ত করে সেলিম মণ্ডলের বিরুদ্ধে হত্যার অভিযোগ করেন। পরে দেশত্যাগের চেষ্টার সময় ওই বছরের ৫ সেপ্টেম্বর ঢাকার হজরত শাহজালাল বিমানবন্দর ইমিগ্রেশন পুলিশ সেলিম মণ্ডলকে গ্রেপ্তার করে। স্ত্রী হত্যা মামলায় ৯ সেপ্টেম্বর সেলিম মণ্ডলকে গ্রেপ্তার দেখানো হয়। পরে তাঁকে রিমান্ডে নেওয়া হলে ঘটনা স্বীকার করেন। এর আগে রাষ্ট্রপক্ষের আবেদনের পরিপ্রেক্ষিতে গত বছরের ৬ সেপ্টেম্বর সেলিম মণ্ডলের আগাম জামিন আপিল বিভাগে স্থগিত হয়। রাষ্ট্রপক্ষ জানায়, সেলিম মণ্ডলকে ১৩ মার্চ দেওয়া জামিন বাতিলের আরজি জানিয়ে ৭ এপ্রিল হাইকোর্টের সংশ্লিষ্ট বেঞ্চে আবেদন করে রাষ্ট্রপক্ষ। এর পরিপ্রেক্ষিতে ১৭ এপ্রিল হাইকোর্ট সেলিম মণ্ডলের জামিনের মেয়াদ ২৪ এপ্রিল পর্যন্ত বাড়িয়ে সেদিন জামিন প্রশ্নে রুল শুনানির জন্য দিন রাখেন। তবে ইতিমধ্যে সেলিম মণ্ডল জামিনে মুক্তি পাওয়ায় তাঁকে পুনরায় গ্রেপ্তারের আরজি জানিয়ে ১৮ এপ্রিল চেম্বার আদালতে আবেদন করে রাষ্ট্রপক্ষ, যার ওপর গতকাল আপিল বিভাগের নিয়মিত বেঞ্চে শুনানি হয়।</body>
</article>
