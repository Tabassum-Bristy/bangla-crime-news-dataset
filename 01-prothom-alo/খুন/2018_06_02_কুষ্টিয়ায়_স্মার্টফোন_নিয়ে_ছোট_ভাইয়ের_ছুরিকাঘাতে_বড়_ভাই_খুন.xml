<article>
  <headline>কুষ্টিয়ায় স্মার্টফোন নিয়ে ছোট ভাইয়ের ছুরিকাঘাতে বড় ভাই খুন</headline>
  <url>https://www.prothomalo.com/bangladesh/article/1501331/%E0%A6%95%E0%A7%81%E0%A6%B7%E0%A7%8D%E0%A6%9F%E0%A6%BF%E0%A7%9F%E0%A6%BE%E0%A7%9F-%E0%A6%B8%E0%A7%8D%E0%A6%AE%E0%A6%BE%E0%A6%B0%E0%A7%8D%E0%A6%9F%E0%A6%AB%E0%A7%8B%E0%A6%A8-%E0%A6%A8%E0%A6%BF%E0%A7%9F%E0%A7%87-%E0%A6%9B%E0%A7%8B%E0%A6%9F-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AC%E0%A7%9C</url>
  <published_at>2018-06-02T14:18:00+06:00</published_at>
  <category>খুন</category>
  <body>কুষ্টিয়ার মিরপুর উপজেলায় স্মার্টফোন নিয়ে ঝগড়াকে কেন্দ্র করে ছোট ভাইয়ের ছুরিকাঘাতে বড় ভাই খুন হওয়ার অভিযোগ উঠেছে। আজ শনিবার সকালে উপজেলার ধুবইল ইউনিয়নের লক্ষ্মীধরদিয়া গ্রামে এ ঘটনা ঘটে।নিহত ভাইয়ের নাম শহিদুল ইসলাম (২৬)। তিনি একই গ্রামের আবদুল জলিলের ছেলে। পুলিশ ছোট ভাই জাহিদুল ইসলামকে (২১) আটক করে থানায় নিয়েছে। লাশ ময়নাতদন্তের জন্য কুষ্টিয়া জেনারেল হাসপাতালের মর্গে পাঠানো হয়েছে।পুলিশ ও স্থানীয় সূত্র জানায়, বড় ভাই শহিদুল স্থানীয় এক মোটর গ্যারেজে শ্রমিকের কাজ করতেন। ছোট ভাইয়ের স্মার্টফোন বড় ভাই দুদিন ব্যবহার করেন। আজ সকালে বাড়িতে ছোট ভাই জাহিদ বড় ভাইয়ের কাছে ফোনটি ফেরত চান। বড় ভাই ফোন দিতে অস্বীকার করলে তাঁদের মধ্যে বাগ্‌বিতণ্ডা হয়। একপর্যায়ে হাতাহাতিও হয়। এ সময় ছোট ভাই তরকারি কাটার ছুরি দিয়ে বড় ভাইকে আঘাত করেন। এতে ঘটনাস্থলেই বড় ভাই শহিদুল মারা যান।খবর পেয়ে পুলিশ গিয়ে লাশ উদ্ধার করে। ঘটনার পর প্রতিবেশীরা ছোট ভাইকে আটক করে পুলিশে দেন। দুই ভাই-ই অবিবাহিত।  ঘটনার সত্যতা নিশ্চিত করে মিরপুর থানার ভারপ্রাপ্ত কর্মকর্তা (ওসি) রফিকুল ইসলাম জানান, মুঠোফোন নিয়ে ঝগড়া থেকে বড় ভাই খুন হয়েছেন। ছোট ভাইকে আটক করা হয়েছে। লাশ মর্গে। এ ব্যাপারে থানায় হত্যা মামলার প্রক্রিয়া চলছে।</body>
</article>
