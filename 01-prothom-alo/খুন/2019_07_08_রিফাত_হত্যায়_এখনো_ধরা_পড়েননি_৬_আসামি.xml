<article>
  <headline>রিফাত হত্যায় এখনো ধরা পড়েননি ৬ আসামি</headline>
  <url>https://www.prothomalo.com/bangladesh/article/1603183/%E0%A6%B0%E0%A6%BF%E0%A6%AB%E0%A6%BE%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%8F%E0%A6%96%E0%A6%A8%E0%A7%8B-%E0%A6%A7%E0%A6%B0%E0%A6%BE-%E0%A6%AA%E0%A7%9C%E0%A7%87%E0%A6%A8%E0%A6%A8%E0%A6%BF-%E0%A7%AC-%E0%A6%86%E0%A6%B8%E0%A6%BE%E0%A6%AE%E0%A6%BF</url>
  <published_at>2019-07-08T13:04:00+06:00</published_at>
  <category>খুন</category>
  <body>বরগুনার আলোচিত রিফাত শরীফ হত্যা মামলার এজাহারভুক্ত ১২ আসামির মধ্যে ছয়জন এখনো গ্রেপ্তার হননি। এর মধ্যেই হত্যাকাণ্ডের নতুন একটি ভিডিও ফুটেজে আরও একজনকে চিহ্নিত করা হয়েছে, যাঁকে মামলার আসামি করা হয়নি।পুলিশ সূত্র জানায়, এজাহারভুক্ত প্রধান আসামি সাব্বির আহম্মেদ ওরফে নয়ন বন্ড পুলিশের সঙ্গে বন্দুকযুদ্ধে নিহত হয়েছেন। এর বাইরে এজাহারভুক্ত আসামি রিফাত ফরাজী, চন্দন, হাসান, অলিউল্লাহ ও টিকটক হৃদয় গ্রেপ্তার হয়েছেন। এজাহারভুক্ত বাকি ছয়জন এখনো গ্রেপ্তার হননি। তাঁরা হলেন রিশান ফরাজী, মুসা বন্ড, রাব্বি আকন, মোহাইমিনুল ইসলাম ও রায়হান।এজাহারভুক্ত আসামি ছাড়াও সন্দেহভাজন হিসেবে সিসিটিভি ফুটেজে শনাক্ত করে আরও পাঁচজনকে গ্রেপ্তার করা হয়েছে। তাঁরা হলেন কামরুল হাসান, সাগর, তানভীর, রাফিউল ইসলাম রাব্বি ও নাজমুল ইসলাম। গ্রেপ্তারদের মধ্যে ছয়জন আদালতে স্বীকারোক্তিমূলক জবানবন্দি দিয়েছেন। এই ছয়জন হলেন সাগর, চন্দন, মো. হাসান, অলিউল্লাহ ও তানভীর হাসান।তদন্তসংশ্লিষ্ট ব্যক্তিরা জানিয়েছেন, গত শনিবার পাওয়া একটি নতুন ভিডিও ফুটেজ থেকে তাঁরা আরও কয়েকজনকে শনাক্ত করার চেষ্টা করছেন। ওই ফুটেজে দেখা যায়, গত ২৬ জুন হত্যাকাণ্ডের সময় নিহত রিফাত শরীফকে বরগুনা সরকারি কলেজ গেট থেকে ধরে কিল-ঘুষি মারতে মারতে পূর্ব দিকে নিয়ে যাচ্ছিল একদল তরুণ। মামলার তদন্ত কর্মকর্তা বরগুনা থানার পরিদর্শক (তদন্ত) হুমায়ুন কবির প্রথম আলোকে বলেন, এই হত্যাকাণ্ডে যারাই জড়িত, তাদের সবাইকে বিভিন্ন মাধ্যমে শনাক্ত করার চেষ্টা চলছে। সব আসামিকে গ্রেপ্তারে অভিযান চলছে।</body>
</article>
