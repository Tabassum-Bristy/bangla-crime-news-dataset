<article>
  <headline>ঢাকায় প্রকাশ্যে কিশোরকে পিটিয়ে হত্যা</headline>
  <url>https://www.prothomalo.com/bangladesh/article/1558263/%E0%A6%A2%E0%A6%BE%E0%A6%95%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%95%E0%A6%BE%E0%A6%B6%E0%A7%8D%E0%A6%AF%E0%A7%87-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A6%95%E0%A7%87-%E0%A6%AA%E0%A6%BF%E0%A6%9F%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2018-09-19T23:21:00+06:00</published_at>
  <category>খুন</category>
  <body>ঢাকার দোহার উপজেলার শাইনপুকুর এলাকায় প্রকাশ্যে এক কিশোরকে পিটিয়ে হত্যার ঘটনা ঘটেছে। বুধবার বিকেলে তাকে পেটানোর ঘটনা ঘটে, পরে হাসপাতালে সে মারা যায়।নিহত ওই কিশোরের নাম মো. ফয়সাল (১৭)। সে উপজেলার মুকসুদপুরের শান্তিনগর গ্রামের মজনু শেখের ছেলে। তার পরিবার বলছে, পারিবারিক বিরোধের জেরে তাকে পিটিয়ে হত্যা করা হয়েছে। এ ঘটনায় এলাকাবাসী বিক্ষুব্ধ হয়ে হত্যাকারীদের বিচারের দাবিতে বিক্ষোভ মিছিল করেছেন।প্রত্যক্ষদর্শী ব্যক্তি, পরিবার ও স্থানীয় সূত্রে জানা যায়, বিকেলে ফয়সাল স্থানীয় একটি ফুটবল খেলার মাইকিং করতে শাইনপুকুর এলাকায় যায়। সেখানে তার বড় ভাই রিপনের সাবেক স্ত্রী মুন্নির পরিবারের লোকজন তাকে ধরে রাস্তায় প্রকাশ্যে পিটিয়ে গুরুতর আহত করেন। মুন্নিদের সঙ্গে তাদের পূর্বশত্রুতা রয়েছে। আহত অবস্থায় ফয়সালকে উদ্ধার করে দোহার উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক তাকে মৃত ঘোষণা করেন।রাতে দোহার থানার ভারপ্রাপ্ত কর্মকর্তা (ওসি) সাজ্জাদ হোসেন প্রথম আলোকে বলেন, এই ঘটনায় মামলা প্রক্রিয়াধীন। ঘটনার সঙ্গে জড়িত ব্যক্তিদের গ্রেপ্তারের চেষ্টা চলছে।</body>
</article>
