<article>
  <headline>মাটি খুঁড়ে যুবকের গলাকাটা লাশ উদ্ধার</headline>
  <url>https://www.prothomalo.com/bangladesh/article/1609236/%E0%A6%AE%E0%A6%BE%E0%A6%9F%E0%A6%BF-%E0%A6%96%E0%A7%81%E0%A6%81%E0%A7%9C%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%97%E0%A6%B2%E0%A6%BE%E0%A6%95%E0%A6%BE%E0%A6%9F%E0%A6%BE-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-13T21:24:00+06:00</published_at>
  <category>খুন</category>
  <body>দিনাজপুরের খানসামা উপজেলায় মাটির নিচ থেকে এক যুবকের গলাকাটা লাশ উদ্ধার করা হয়েছে। আজ মঙ্গলবার বিকেলে নিহত যুবকের বাড়ির সামনে থেকে মাটি খুঁড়ে লাশটি উদ্ধার করে পুলিশ।নিহত যুবকের নাম গোলাপ ইসলাম (২৭)। তিনি উপজেলার আলোকঝাড় ইউনিয়নের শুশলি গ্রামের বাসিন্দা। তিনি শুশলি গ্রামের মৃত মো. আতিক ইসলামের ছেলে।গোলাপের পরিবার ও পুলিশ সূত্রে জানা গেছে, ঈদের দিন ঘোরাঘুরি শেষে রাত ১০টার দিকে বাসায় ফেরেন গোলাপ। আজ অনেক বেলা হয়ে গেলেও ঘরের দরজা না খোলায় পরিবারের লোকজন দরজায় ধাক্কা দেন। একপর্যায়ে দরজা এমনিই খুলে গেলে ঘরের মেঝেতে এবং বিছানার চাদরে রক্ত লেগে থাকতে দেখেন তাঁরা। এরপর এলাকার লোকজন বাড়ির আশপাশে খুঁজতে শুরু করলে ঘর থেকে প্রায় ৮০০ মিটার দূরে নরম মাটি দেখতে পান। সন্দেহ হলে মাটি সরিয়ে মানুষের একটি হাত দেখতে পান তাঁরা। পরে স্থানীয় ইউনিয়নের চেয়ারম্যান আ স ম আতাউর রহমান পুলিশে খবর দেন। বিকেল চারটায় পুলিশ ঘটনাস্থলে এসে মাটি খুঁড়ে গোলাপের মাথাকাটা লাশ উদ্ধার করে।খানসামা থানার পুলিশ পরিদর্শক এ এস এম মোস্তাফিজুর রহমান ঘটনার সত্যতা নিশ্চিত করে বলেন, ‘স্থানীয় চেয়ারম্যানের ফোন পেয়ে পুলিশের কয়েকজন সদস্য ঘটনাস্থলে যান। সেখানে বাড়ি থেকে সামান্য দূরত্বে দুটি গর্ত থেকে লাশ উদ্ধার করা হয়েছে। লাশের সুরতহাল সম্পন্ন করে ময়নাতদন্তের জন্য দিনাজপুর এম আবদুর রহিম মেডিকেল কলেজ হাসপাতালের মর্গে পাঠানো হয়েছে। প্রাথমিকভাবে জিজ্ঞাসাবাদের জন্য নিহতের ভাই, সৎমা ও সৎভাইকে থানায় আনা হয়েছে।’</body>
</article>
