<article>
  <headline>ডেমরার খোরশেদ ‘হত্যায়’ তিন আসামি রিমান্ডে</headline>
  <url>https://www.prothomalo.com/bangladesh/article/1598788/%E0%A6%A1%E0%A7%87%E0%A6%AE%E0%A6%B0%E0%A6%BE%E0%A6%B0-%E0%A6%96%E0%A7%8B%E0%A6%B0%E0%A6%B6%E0%A7%87%E0%A6%A6-%E2%80%98%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F%E2%80%99-%E0%A6%A4%E0%A6%BF%E0%A6%A8-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%B0%E0%A6%BF%E0%A6%AE%E0%A6%BE%E0%A6%A8%E0%A7%8D%E0%A6%A1%E0%A7%87</url>
  <published_at>2019-06-12T22:53:00+06:00</published_at>
  <category>খুন</category>
  <body>রাজধানীর ডেমরার খোরশেদ আলম হত্যা মামলায় তিনজনকে গ্রেপ্তার করেছে পুলিশ। বুধবার ঢাকার মুখ্য মহানগর হাকিম আদালত প্রত্যেক আসামির দুই দিনের রিমান্ড মঞ্জুর করেছেন। মারধরে আহত হয়ে চিকিৎসাধীন অবস্থায় গত ১০ জুন মারা যান খোরশেদ।রিমান্ডপ্রাপ্তরা হলেন, ইস রহমান (৫৫), শিখা আক্তার (২৫) ও শিউলি আক্তার (৩৩)। মঙ্গলবার (১১ জুন) খোরশেদের স্ত্রী রাশেদা আক্তার ১৩ জনের বিরুদ্ধে ডেমরা থানায় মামলাটি করেন। খোরশেদ-রাশেদা দম্পতি ডেমরার আমুলিয়া গ্রামের বাসিন্দা। তাঁদের এক ছেলে ও এক মেয়ে রয়েছে।মামলায় রাশেদা আক্তার বলেন, তাঁদের বাড়ির সামনের রাস্তার জায়গা নিয়ে আসামিদের সঙ্গে দীর্ঘদিন বিরোধ চলে আসছিল। এ নিয়ে আসামিদের বিরুদ্ধে চলতি বছর ঢাকার আদালতে নালিশি মামলা করেন। মামলা করার পর আসামিরা তাঁর স্বামীকে হত্যার হুমকি দেন। গত ২ মে ডেমরার মেন্দিপুরে তাঁর স্বামীকে আসামিরা বেধড়ক মারধর করেন। এর পরপরই তাঁকে ঢাকা মেডিকেল কলেজ হাসপাতালে ভর্তি করা হয়। চিকিৎসাধীন অবস্থায় সেখানেই ১০ জুন খোরশেদের মৃত্যু হয়।ডেমরা থানা-পুলিশ আদালতকে বুধবার এক প্রতিবেদন দিয়ে বলেছে, ‘তদন্তে জানা গেছে, গ্রেপ্তার আসামিরা খোরশেদ আলম খুনের সঙ্গে জড়িত। তাঁদের স্বভাবচরিত্র খুবই খারাপ। আসামিরা ভয়ংকর প্রকৃতির, পেশাদার অপরাধী। খুনের ঘটনার রহস্য উদ্‌ঘাটনের জন্য আসামিদের দশ দিন রিমান্ডে নিয়ে জিজ্ঞাসাবাদ করা জরুরি।’ শুনানি নিয়ে আদালত প্রত্যেক আসামির দুই দিনের রিমান্ড মঞ্জুর করেন। মামলার তদন্ত কর্মকর্তা হলেন, ডেমরার উপপরিদর্শক রুহুল আমিন।</body>
</article>
