<article>
  <headline>ভাবির ঘরে উঁকি নিয়ে কলহ, অতঃপর খুন</headline>
  <url>https://www.prothomalo.com/bangladesh/article/1579892/%E0%A6%AD%E0%A6%BE%E0%A6%AC%E0%A6%BF%E0%A6%B0-%E0%A6%98%E0%A6%B0%E0%A7%87-%E0%A6%89%E0%A6%81%E0%A6%95%E0%A6%BF-%E0%A6%A8%E0%A6%BF%E0%A7%9F%E0%A7%87-%E0%A6%95%E0%A6%B2%E0%A6%B9-%E0%A6%85%E0%A6%A4%E0%A6%83%E0%A6%AA%E0%A6%B0-%E0%A6%96%E0%A7%81%E0%A6%A8</url>
  <published_at>2019-02-20T14:45:00+06:00</published_at>
  <category>খুন</category>
  <body>ভাবির ঘরে উঁকি দিয়েছিলেন দেবর মান্নান। এ দৃশ্য দেখে ফেলেন বড় ভাই হান্নান। বড় ভাই বিষয়টি জানতে চাইলে দুই ভাইয়ের মধ্যে শুরু হয় কথা-কাটাকাটি। আর এর জের ধরেই ছোট ভাইয়ের হাতে প্রাণ যায় হান্নানের। গতকাল মঙ্গলবার দিবাগত রাত একটার দিকে লক্ষ্মীপুর সদর উপজেলার আটিয়া গ্রামে এ ঘটনা ঘটে। পুলিশ আজ বুধবার সকালে মান্নানকে আটক করেছে।হান্নান ও মান্নানের বাবা আবুল কালাম জানান, রাতে হান্নানের স্ত্রীর ঘরে উঁকি দেয় মান্নান। এ সময় বড় ভাই বিষয়টি টের পান। এ নিয়ে দুই ভাইয়ের মধ্যে কথা-কাটাকাটির একপর্যায়ে মান্নান তাঁর বড় ভাইয়ের স্ত্রীকে জড়িয়ে ধরেন। এতে ক্ষিপ্ত হয়ে হান্নান দা নিয়ে ছোট ভাই মান্নানকে তাড়া করেন। পরে হান্নানের হাত থেকে দা ছিনিয়ে নিয়ে মান্নান তাঁকে কুপিয়ে হত্যা করেন।লক্ষ্মীপুর সদর মডেল থানার ভারপ্রাপ্ত কর্মকর্তা (ওসি) মোহাম্মদ লোকমান হোসেন বলেন, বড় ভাইকে হত্যার অভিযোগে ছোট ভাই মান্নানকে আটক করা হয়েছে। লাশ ময়নাতদন্তের জন্য সদর হাসপাতালের মর্গে পাঠানো হয়েছে। </body>
</article>
