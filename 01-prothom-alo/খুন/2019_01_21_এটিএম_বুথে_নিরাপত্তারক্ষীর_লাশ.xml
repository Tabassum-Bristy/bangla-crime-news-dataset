<article>
  <headline>এটিএম বুথে নিরাপত্তারক্ষীর লাশ</headline>
  <url>https://www.prothomalo.com/bangladesh/article/1575498/%E0%A6%8F%E0%A6%9F%E0%A6%BF%E0%A6%8F%E0%A6%AE-%E0%A6%AC%E0%A7%81%E0%A6%A5%E0%A7%87-%E0%A6%A8%E0%A6%BF%E0%A6%B0%E0%A6%BE%E0%A6%AA%E0%A6%A4%E0%A7%8D%E0%A6%A4%E0%A6%BE%E0%A6%B0%E0%A6%95%E0%A7%8D%E0%A6%B7%E0%A7%80%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-01-21T14:14:00+06:00</published_at>
  <category>খুন</category>
  <body>রাজধানী ঢাকার বারিধারা এলাকায় যমুনা ব্যাংকের এটিএম বুথের ভেতরে মো. শামীম (২৪) নামে এক নিরাপত্তারক্ষীর লাশ পাওয়া গেছে। আজ সোমবার ভোরবেলায় এ ঘটনা ঘটে।পুলিশের ধারণা, ওই নিরাপত্তারক্ষীকে হত্যা করা হয়ে থাকতে পারে। ঘটনার কারণ অনুসন্ধানে তদন্ত চলছে।   পুলিশের বাড্ডা জোনের অতিরিক্ত উপকমিশনার (এডিসি) আশরাফুল করিম প্রথম আলোকে বলেন, বারিধারা ‘জে’ ব্লকের কাতিল ফার্নিচারের নিচে যমুনা ব্যাংকের একটি এটিএম বুথের ভেতরে আজ ভোর ছয়টার দিকে নিরাপত্তারক্ষী শামীমের লাশ পাওয়া যায়। তাঁর মাথায় আঘাতের চিহ্ন পাওয়া গেছে। ভাটারা থানা-পুলিশ তাঁর লাশ উদ্ধার করে ঢাকা মেডিকেল কলেজের মর্গে পাঠিয়েছে।পুলিশ সূত্রে আরও জানা যায়, শামীম এলিট ফোর্স নামের একটি প্রতিষ্ঠানের হয়ে এটিএম বুথের নিরাপত্তারক্ষীর দায়িত্ব পালন করছিলেন। তাঁর গ্রামের বাড়ি কুড়িগ্রাম জেলায়। এ ব্যাপারে কয়েকজনকে জিজ্ঞাসাবাদ করা হয়েছে। বিষয়টি নিয়ে যমুনা ব্যাংক কর্তৃপক্ষের সঙ্গে আলোচনা হচ্ছে। ময়নাতদন্তের পর শামীমের মৃত্যুর কারণ জানা যাবে। ঘটনাস্থলে সিসি ক্যামেরার ফুটেজ সংগ্রহ করে যাচাই-বাছাই চলছে।এলিট ফোর্স কর্তৃপক্ষের সঙ্গে যোগাযোগ করা হলে তাঁরা এখনই এ নিয়ে কোনো মন্তব্য করতে চাননি। তবে ঘটনা জানেন বলে জানান তাঁরা। </body>
</article>
