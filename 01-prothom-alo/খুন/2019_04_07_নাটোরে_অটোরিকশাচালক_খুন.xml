<article>
  <headline>নাটোরে অটোরিকশাচালক খুন</headline>
  <url>https://www.prothomalo.com/bangladesh/article/1587457/%E0%A6%A8%E0%A6%BE%E0%A6%9F%E0%A7%8B%E0%A6%B0%E0%A7%87-%E0%A6%85%E0%A6%9F%E0%A7%8B%E0%A6%B0%E0%A6%BF%E0%A6%95%E0%A6%B6%E0%A6%BE%E0%A6%9A%E0%A6%BE%E0%A6%B2%E0%A6%95-%E0%A6%96%E0%A7%81%E0%A6%A8</url>
  <published_at>2019-04-07T12:37:00+06:00</published_at>
  <category>খুন</category>
  <body>নাটোরের বড়াইগ্রাম উপজেলায় রামু চন্দ্র দাস (৩৭) নামের এক অটোরিকশাচালককে হত্যা করা হয়েছে। ছিনতাই করা হয়েছে তাঁর কাছে থাকা টাকাপয়সা ও অটোরিকশা। আহত হয়েছেন অটোরিকশায় থাকা এক যাত্রীও।গতকাল শনিবার রাত ১০টার কিছু পরে বড়াইগ্রাম উপজেলার কারবালা এলাকায় নাটোর-বনপাড়া আঞ্চলিক মহাসড়কে এ ঘটনা ঘটে।নিহত অটোরিকশাচালক রামু চন্দ্র দাসের বাড়ি নাটোর শহরের মল্লিকহাটি মহল্লায়। বাবার নাম বাবুল চন্দ্র দাস।বড়াইগ্রাম থানার ভারপ্রাপ্ত কর্মকর্তা (ওসি) দিলীপ কুমার দাসের ভাষ্য, রামুর অটোরিকশায় কসমেটিকস কোম্পানির বিক্রয় প্রতিনিধি অসীম কুমার যাচ্ছিলেন। পথে উপজেলার কারবালা এলাকায় কয়েকজন ছিনতাইকারী তাঁদের অটোরিকশার গতিরোধ করে। এ সময় ছিনতাইকারীরা চালক ও ওই বিক্রয় প্রতিনিধিকে রাস্তার পাশের ভুট্টার খেতের মধ্যে নিয়ে যায় এবং গলায় ফাঁস দিয়ে ও পেটে ধারালো অস্ত্র ধরে টাকাপয়সা কেড়ে নিতে চায়। এ সময় রামু বাধা দেন। ছিনতাইকারীরা ক্ষিপ্ত হয়ে চালককে ধারাল অস্ত্র দিয়ে গলায় ও শরীরে আঘাত করে টাকাপয়সা ও অটোরিকশাটি নিয়ে পালিয়ে যায়। পরে স্থানীয় লোকজন এগিয়ে আসেন এবং পুলিশকে খবর দেন।ওসি দিলীপ দাস বলেন, খবর পেয়ে পুলিশ ঘটনাস্থল থেকে গুরুতর আহত রামু চন্দ্র ও অসীম কুমারকে উদ্ধার করে নাটোর সদর হাসপাতালে পাঠায়। সেখানে কর্তব্যরত চিকিৎসক মো. রাসেল চালক রামু দাসকে মৃত ঘোষণা করেন। চিকিৎসক মো. রাসেল জানান, নিহতের শরীরের ধারাল অস্ত্রের আঘাত ও গলায় ফাঁসের চিহ্ন রয়েছে। আহত অসীমকে প্রাথমিক চিকিৎসা দিয়ে ছেড়ে দেওয়া হয়। তবে শেষ খবর পাওয়া পর্যন্ত অসীম কুমার পুলিশ হেফাজতে রয়েছেন।ওসি আরও জানান, লাশ রোববার সকাল ১০টা পর্যন্ত সদর হাসপাতালের মর্গে ছিল। এ ব্যাপারে বড়াইগ্রাম থানায় মামলার প্রস্তুতি চলছে।</body>
</article>
