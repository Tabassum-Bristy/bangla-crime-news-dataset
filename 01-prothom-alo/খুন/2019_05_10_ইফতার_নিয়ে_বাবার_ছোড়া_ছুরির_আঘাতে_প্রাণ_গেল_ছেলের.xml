<article>
  <headline>ইফতার নিয়ে বাবার ছোড়া ছুরির আঘাতে প্রাণ গেল ছেলের</headline>
  <url>https://www.prothomalo.com/bangladesh/article/1593267/%E0%A6%87%E0%A6%AB%E0%A6%A4%E0%A6%BE%E0%A6%B0-%E0%A6%A8%E0%A6%BF%E0%A7%9F%E0%A7%87-%E0%A6%AC%E0%A6%BE%E0%A6%AC%E0%A6%BE%E0%A6%B0-%E0%A6%9B%E0%A7%8B%E0%A7%9C%E0%A6%BE-%E0%A6%9B%E0%A7%81%E0%A6%B0%E0%A6%BF%E0%A6%B0-%E0%A6%86%E0%A6%98%E0%A6%BE%E0%A6%A4%E0%A7%87-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A6%9B%E0%A7%87%E0%A6%B2%E0%A7%87%E0%A6%B0</url>
  <published_at>2019-05-10T23:22:00+06:00</published_at>
  <category>খুন</category>
  <body>কক্সবাজারের মহেশখালী উপজেলায় ইফতার নিয়ে বাবার ছোড়া ছুরির আঘাতে প্রাণ গেছে ছেলের। শুক্রবার সন্ধ্যা সোয়া ছয়টার দিকে উপজেলার কুতুবজুমের ঘটিভাঙ্গার আশ্রয় প্রকল্পের ব্যারাকে এই ঘটনা ঘটে।মারা যাওয়া ওই ছেলের নাম সিজান মনি (৫)। সে আশ্রয় প্রকল্পের ব্যারাকে বসবাসকারী দিনমজুর আনছারুল হকের ছোট ছেলে।পুলিশ ও স্থানীয় লোকজন জানায়, ওই আশ্রয় প্রকল্পের দুই নম্বর ব্যারাকের ২২ নম্বর কক্ষে পরিবার নিয়ে বসবাস করেন আনছারুল হক। তিন ছেলে ও এক মেয়ে নিয়ে সেখানে বসবাস করেন তিনি। শুক্রবার ইফতারসামগ্রী তৈরি করতে বসেন আনছারুল। তাঁর সঙ্গে ইফতার করতে বসে তাঁর তিন শিশুপুত্র। ইফতার খাওয়ার জন্য হট্টগোল শুরু করে শিশুরা। একপর্যায়ে ক্ষুদ্ধ হয়ে বড় ছেলে জিদানকে লক্ষ্য করে হাতে থাকা ছুরি ছুড়ে মারেন বাবা আনছারুল। তৎক্ষণাৎ জিদান সরে গেলে তাঁর পাশে থাকা ছোট ভাই সিজান মনির বুকে ছুরি লেগে গুরুতর আহত হয়। পরে তাঁকে উদ্ধার করে মহেশখালী উপজেলা স্বাস্থ্য কমপ্লেক্স নেওয়া হলে কর্তব্যরত চিকিৎসক মৃত ঘোষণা করেন।মহেশখালী থানার ভারপ্রাপ্ত কর্মকর্তা (ওসি) প্রভাষ চন্দ্র ধর বলেন, খবর পেয়ে পুলিশ ঘটনাস্থলে গিয়ে ছুরিটি জব্দ করেছে। এই ঘটনায় শিশুটির বাবাকে আটকের চেষ্টা চলছে।</body>
</article>
