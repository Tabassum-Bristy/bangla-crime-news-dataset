<article>
  <headline>২ টাকা নিয়ে বিরোধে যুবক খুন</headline>
  <url>https://www.prothomalo.com/bangladesh/article/1607516/%E0%A7%A8-%E0%A6%9F%E0%A6%BE%E0%A6%95%E0%A6%BE-%E0%A6%A8%E0%A6%BF%E0%A7%9F%E0%A7%87-%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%96%E0%A7%81%E0%A6%A8</url>
  <published_at>2019-08-02T16:21:00+06:00</published_at>
  <category>খুন</category>
  <body>কক্সবাজারের মহেশখালী উপজেলায় বিক্রেতার হাতে জাহাঙ্গীর আলম (২৬) নামের এক ক্রেতা খুন হয়েছেন। গতকাল বৃহস্পতিবার সন্ধ্যায় উপজেলার বিচ্ছিন্ন দ্বীপ ধলঘাট ইউনিয়নের বেগুনবুনিয়া গ্রামে এ ঘটনা ঘটে।জাহাঙ্গীর আলম বেগুনবুনিয়া গ্রামের আবদুল গফ্ফারের ছেলে। খবর পেয়ে রাত আটটার দিকে পুলিশ এলাকায় অভিযান চালিয়ে মুদি দোকানদার আবদুল গফুরকে (৩০) আটক করে।স্থানীয় ধলঘাট ইউনিয়ন পরিষদের (ইউপি) চেয়ারম্যান কামরুল হাসান বলেন, গতকাল বৃহস্পতিবার সন্ধ্যা সাড়ে সাতটায় বেগুনবুনিয়া গ্রামে নিজ বসতবাড়ির সামনে বিক্রেতা আবদুল গফুরের মুদির দোকান থেকে জাহাঙ্গীর আলম পান ও সিগারেট কেনেন। পরে টাকা দিতে গেলে বিক্রেতা আবদুল গফুর ১২ টাকা দাবি করেন। জাহাঙ্গীর আলম ১০ টাকা দিতে চাইলে দোকানদার আবদুল গফুরের সঙ্গে এ নিয়ে হাতাহাতি হয়।দুজনের মধ্যে হাতাহাতির একপর্যায়ে মুদি দোকানের ভেতরে শোকেস আর গ্লাস ভেঙে যায়। এতে ক্ষিপ্ত হয়ে বিক্রেতা আবদুল গফুর ভাঙা গ্লাস নিয়ে জাহাঙ্গীর আলমের বুকে আঘাত করলে ঘটনাস্থলে তিনি গুরুতর আহত হন।স্থানীয় লোকজন জাহাঙ্গীর আলমকে উদ্ধার করে রাত সাড়ে আটটায় পার্শ্ববর্তী চকরিয়া উপজেলা স্বাস্থ্য কমপ্লেক্সে নিয়ে গেলে জরুরি বিভাগে কর্তব্যরত চিকিৎসক তাঁকে মৃত ঘোষণা করেন। পুলিশ হাসপাতাল থেকে লাশ উদ্ধার করে আজ শুক্রবার সকালে ময়নাতদন্তের জন্য কক্সবাজার সদর হাসপাতালে পাঠান।মহেশখালী থানার ভারপ্রাপ্ত কর্মকর্তা (ওসি) প্রভাষ চন্দ্র ধর বলেন, খবর পেয়ে পুলিশ তাৎক্ষণিকভাবে এলাকায় অভিযান চালিয়ে ঘটনার সঙ্গে জড়িত ঘাতক আবদুল গফুরকে আটক করেছে। এ ঘটনায় আজ দুপুর পর্যন্ত নিহত ব্যক্তির পরিবারের পক্ষ থেকে থানায় কোনো মামলা করা হয়নি।</body>
</article>
