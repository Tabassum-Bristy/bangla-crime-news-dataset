<article>
  <headline>ছাগলে ভাত খাওয়ার জেরে প্রতিপক্ষের বল্লমে তরুণ খুন</headline>
  <url>https://www.prothomalo.com/bangladesh/article/1598059/%E0%A6%9B%E0%A6%BE%E0%A6%97%E0%A6%B2%E0%A7%87-%E0%A6%AD%E0%A6%BE%E0%A6%A4-%E0%A6%96%E0%A6%BE%E0%A6%93%E0%A7%9F%E0%A6%BE%E0%A6%B0-%E0%A6%9C%E0%A7%87%E0%A6%B0%E0%A7%87-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AA%E0%A6%95%E0%A7%8D%E0%A6%B7%E0%A7%87%E0%A6%B0-%E0%A6%AC%E0%A6%B2%E0%A7%8D%E0%A6%B2%E0%A6%AE%E0%A7%87-%E0%A6%A4%E0%A6%B0%E0%A7%81%E0%A6%A3-%E0%A6%96%E0%A7%81%E0%A6%A8</url>
  <published_at>2019-06-07T15:54:00+06:00</published_at>
  <category>খুন</category>
  <body>বগুড়ায় ছাগলে ভাত খাওয়া নিয়ে ঝগড়ার জেরে প্রতিপক্ষের বল্লমের আঘাতে এক তরুণ খুন হয়েছেন।গতকাল বৃহস্পতিবার বিকেলে সদর উপজেলার রাজাপুর ইউনিয়নের কুটুরবাড়ি গ্রামে এ ঘটনা ঘটে।নিহত তরুণের নাম আল আমিন (১৯)। বাড়ি কুটুরবাড়ি গ্রামে। বাবার নাম বাদশা শেখ।  খুনের সঙ্গে জড়িত থাকার অভিযোগে ইয়াকুব আলী নামের এক আসামিকে গ্রেপ্তার করেছে পুলিশ।পুলিশ ও প্রত্যক্ষদর্শীদের ভাষ্য, জায়গা-জমি নিয়ে কুটুরবাড়ি গ্রামের ইয়াকুব আলী ও বাদশা শেখের পরিবারের মধ্যে পূর্ববিরোধ ছিল। গত বুধবার ইয়াকুব আলীর একটি ছাগল বাদশা মিয়ার বাড়িতে রান্না করা ভাত খেয়ে ফেলে। এ নিয়ে দুই পক্ষের মধ্যে তুমুল ঝগড়া হয়।বৃহস্পতিবার বেলা দেড়টার দিকে বাড়ির পাশে শিশুদের ফুটবল খেলা দেখছিলেন বাদশা শেখের ভাই রফিকুল ইসলাম। এ সময় ইয়াকুবের পরিবারের পক্ষে মোহাম্মদ নয়ন নামের এক যুবক রফিকুলকে মারধর করেন।খবর পেয়ে রফিকুলের পরিবারের সদস্যরা ইয়াকুব আলীর পরিবারের কাছে নালিশ নিয়ে যান। এ সময় দুই পক্ষের মধ্যে তুমুল ঝগড়া হয়।প্রত্যক্ষদর্শীদের ভাষ্য, ঝগড়ার একপর্যায়ে বাদশা শেখের ছেলে আল আমিনের পাঁজরে বল্লম ঢুকিয়ে দেন প্রতিপক্ষ ইয়াকুব আলীর পরিবারের ফরিদ নামের এক যুবক।আশঙ্কাজনক অবস্থায় বগুড়ার শহীদ জিয়াউর রহমান মেডিকেল কলেজ হাসপাতালে নেওয়ার পর বেলা আড়াইটার দিকে চিকিৎসাধীন অবস্থায় আল আমিন মারা যান।বগুড়া সদর থানার ভারপ্রাপ্ত কর্মকর্তা (ওসি) এস এম বদিউজ্জামান প্রথম আলোকে বলেন, ময়নাতদন্ত শেষে লাশ দাফন করা হয়েছে। এ ঘটনায় আল আমিনের বাবা বাদশা শেখ বাদী হয়ে বগুড়া সদর থানায় হত্যা মামলা করেছেন।</body>
</article>
