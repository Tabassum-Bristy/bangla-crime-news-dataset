<article>
  <headline>নড়াইলে মোটরসাইকেলচালক খুন</headline>
  <url>https://www.prothomalo.com/bangladesh/article/1598425/%E0%A6%A8%E0%A7%9C%E0%A6%BE%E0%A6%87%E0%A6%B2%E0%A7%87-%E0%A6%AE%E0%A7%8B%E0%A6%9F%E0%A6%B0%E0%A6%B8%E0%A6%BE%E0%A6%87%E0%A6%95%E0%A7%87%E0%A6%B2%E0%A6%9A%E0%A6%BE%E0%A6%B2%E0%A6%95-%E0%A6%96%E0%A7%81%E0%A6%A8</url>
  <published_at>2019-06-10T13:19:00+06:00</published_at>
  <category>খুন</category>
  <body>নড়াইলে ভাড়ায়চালিত এক মোটরসাইকেলচালককে কুপিয়ে হত্যা করেছে দুর্বৃত্তরা। গতকাল রোববার রাত সাড়ে ১১টার দিকে নড়াইল শহরের মাছিমদিয়া তেলপাম্প এলাকা থেকে ওই ব্যক্তির রক্তাক্ত লাশ উদ্ধার করে সদর থানার পুলিশ।নিহত ব্যক্তির নাম মান্নান শেখ (৫০)। তিনি সদর উপজেলার বাঁশগ্রাম ইউনিয়নের বল্লারটোপ গ্রামের ইয়াকুব শেখের ছেলে। তিনি নড়াইল হোমিওপ্যাথি মেডিকেল কলেজের নৈশপ্রহরীও ছিলেন। ওই ব্যক্তি কলেজের পাশে একটি ভাড়া বাসায় থাকতেন।  নিহত মান্নান শেখের ছেলে নাজিম শেখ ও স্বজনেরা জানান, গতকাল রাত পৌনে ১১টার দিকে মান্নান শেখ লোহাগড়া উপজেলার কালনাঘাট থেকে দুজন যাত্রী নিয়ে নড়াইল শহরের দিকে রওনা হন। মাছিমদিয়া তেলপাম্প এলাকায় পৌঁছালে ‘বাঁচাও বাঁচাও’ বলে চিৎকার দেন মান্নান। তাঁর চিৎকারে স্থানীয় লোকজন এসে তাঁকে রক্তাক্ত অবস্থায় পড়ে থাকতে দেখেন। খবর পেয়ে পুলিশ ও ফায়ার সার্ভিসের কর্মীরা তাঁকে উদ্ধার করে নড়াইল সদর হাসপাতালে নিয়ে যান। সেখানে কর্তব্যরত চিকিৎসকেরা তাঁকে মৃত ঘোষণা করেন। এ হত্যাকাণ্ডের কারণ জানা যায়নি।নড়াইল সদর থানার ভারপ্রাপ্ত কর্মকর্তা (ওসি) মো. ইলিয়াস হোসেন জানান, মান্নানকে হত্যা করলেও তাঁর মোটরসাইকেলটি পাশেই পড়ে ছিল। তাঁর গলা, ঘাড়, হাত ও পায়ে ধারালো অস্ত্রের আঘাত আছে। ধারণা করা হচ্ছে, এটি পরিকল্পিত হত্যাকাণ্ড। এ ব্যাপারে তদন্তে নেমেছে পুলিশ।সুরতহাল প্রতিবেদন তৈরি করে ময়নাতদন্তের জন্য লাশ আজ সোমবার সকালে নড়াইল সদর হাসপাতালের মর্গে পাঠিয়েছে পুলিশ।</body>
</article>
