<article>
  <headline>ঢাকায় ভাড়া বাসায় যুবকের রক্তাক্ত লাশ</headline>
  <url>https://www.prothomalo.com/bangladesh/article/1578807/%E0%A6%A2%E0%A6%BE%E0%A6%95%E0%A6%BE%E0%A7%9F-%E0%A6%AD%E0%A6%BE%E0%A7%9C%E0%A6%BE-%E0%A6%AC%E0%A6%BE%E0%A6%B8%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%B0%E0%A6%95%E0%A7%8D%E0%A6%A4%E0%A6%BE%E0%A6%95%E0%A7%8D%E0%A6%A4-%E0%A6%B2%E0%A6%BE%E0%A6%B6</url>
  <published_at>2019-02-13T14:23:00+06:00</published_at>
  <category>খুন</category>
  <body>রাজধানী ঢাকার সবুজবাগ এলাকায় ভাড়া বাসা থেকে এক যুবকের রক্তাক্ত লাশ উদ্ধার করেছে পুলিশ।গতকাল মঙ্গলবার রাতে লাশটি উদ্ধার করে সবুজবাগ থানার পুলিশ। গতকালই ওই যুবক প্রথম ওই বাসায় ওঠেন। এ ঘটনায় অজ্ঞাতনামা ব্যক্তিদের আসামি করে থানায় মামলা হয়েছে। সবুজবাগ থানার ভারপ্রাপ্ত কর্মকর্তা (ওসি) কুদ্দুস ফকির এই তথ্যের সত্যতা নিশ্চিত করেছেন।ওসি কুদ্দুস ফকির প্রথম আলোকে বলেন, নিহত যুবকের নাম ইয়োগান। বয়স ২৪ থেকে ২৫ বছর। তিনি নটর ডেম বিশ্ববিদ্যালয়ে পড়তেন। পাশাপাশি চাকরিও করতেন। গত মাসে তিনি বাসাটি ভাড়া নেন। তবে গতকালই তিনি প্রথম নতুন ভাড়া বাসায় ওঠেন। গতকাল রাত ১১টার দিকে পুলিশ খবর পেয়ে ওই বাসা থেকে ইয়োগানের রক্তাক্ত লাশ উদ্ধার করে। ইয়োগানের দেহে ধারালো অস্ত্রের আঘাত ছিল।পুলিশ জানায়, লাশ উদ্ধারের পর ইয়োগানের মুঠোফোনের সূত্র ধরে তাঁর পরিবারের সঙ্গে যোগাযোগ করা হয়। পরে তাঁর বোন এসে লাশ শনাক্ত করেন। তিনি বাদী হয়ে অজ্ঞাতনামা ব্যক্তিদের বিরুদ্ধে মামলা করেছেন।ওসি কুদ্দুস ফকির বলেন, বাড়ি ভাড়া নেওয়ার সময় ইয়োগান মিথ্যা তথ্য দিয়েছিলেন বলে প্রাথমিকভাবে জানা গেছে। ঘটনার তদন্ত চলছে।</body>
</article>
