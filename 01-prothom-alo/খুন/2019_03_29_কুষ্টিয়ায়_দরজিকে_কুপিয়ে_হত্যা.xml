<article>
  <headline>কুষ্টিয়ায় দরজিকে কুপিয়ে হত্যা</headline>
  <url>https://www.prothomalo.com/bangladesh/article/1585980/%E0%A6%95%E0%A7%81%E0%A6%B7%E0%A7%8D%E0%A6%9F%E0%A6%BF%E0%A7%9F%E0%A6%BE%E0%A7%9F-%E0%A6%A6%E0%A6%B0%E0%A6%9C%E0%A6%BF%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-03-29T18:13:00+06:00</published_at>
  <category>খুন</category>
  <body>কুষ্টিয়ার সদর উপজেলায় ওমর আলী (৬০) নামের এক ব্যক্তিকে ধারালো অস্ত্র দিয়ে হত্যা করেছে দুর্বৃত্তরা। বৃহস্পতিবার দিবাগত রাত ১০টার দিকে উপজেলার স্বস্তিপুর এলাকায় একটি কালভার্ট সেতুর ওপর এ ঘটনা ঘটে।নিহত ওমর আলী জিয়ারখী ইউনিয়নের বেলঘরিয়া গ্রামের বাসিন্দা ছিলেন। এ ব্যাপারে থানায় একটি হত্যা মামলা হয়েছে।ওমর আলীর পরিবার ও পুলিশ সূত্রে জানা যায়, স্থানীয় ভাদালিয়া বাজারে ওমর আলীর টেইলার্সের দোকান চালাতেন। প্রতিদিনের মতো বৃহস্পতিবার রাতেও দোকান বন্ধ করে বাড়ি ফিরছিলেন তিনি। রাত ১০টার দিকে স্বস্তিপুর এলাকায় পৌঁছালে দুর্বৃত্তরা তাঁর গতি রোধ করে হাতে ও পায়ে ধারালো অস্ত্র দিয়ে আঘাত করে পালিয়ে যায়। পরে স্থানীয় লোকজন তাঁকে উদ্ধার করে কুষ্টিয়া জেনারেল হাসপাতালের জরুরি বিভাগে নেন। সেখানে কর্তব্যরত চিকিৎসক তাঁকে মৃত ঘোষণা করেন।ওমর আলীর ভাই আবদার আলী বলেন, ওমর আলীর সঙ্গে কারও তেমন কোনো বিরোধ নেই। তবে এলাকার কিছু মানুষের সঙ্গে তাঁর ভাইদের জমি নিয়ে বিরোধ আছে। সেই বিষয়গুলো ওমর আলীই দেখভাল করতেন।কুষ্টিয়া মডেল থানার ভারপ্রাপ্ত কর্মকর্তা (ওসি) নাসির উদ্দিন বলেন, হত্যাকাণ্ডের কারণ উদঘাটনে পুলিশ কাজ করছে। ধারণা করা হচ্ছে, জমিজমার বিরোধের জেরে এ ঘটনা ঘটতে পারে। এ ঘটনায় থানায় হত্যা মামলা নেওয়া হয়েছে। খুব দ্রুত জড়িত লোকজনকে খুঁজে বের করে আইনের আওতায় নেওয়া হবে।</body>
</article>
