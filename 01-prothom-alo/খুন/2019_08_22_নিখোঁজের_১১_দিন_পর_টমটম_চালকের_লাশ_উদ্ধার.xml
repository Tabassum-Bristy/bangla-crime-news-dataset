<article>
  <headline>নিখোঁজের ১১ দিন পর টমটম চালকের লাশ উদ্ধার</headline>
  <url>https://www.prothomalo.com/bangladesh/article/1610549/%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C%E0%A7%87%E0%A6%B0-%E0%A7%A7%E0%A7%A7-%E0%A6%A6%E0%A6%BF%E0%A6%A8-%E0%A6%AA%E0%A6%B0-%E0%A6%9F%E0%A6%AE%E0%A6%9F%E0%A6%AE-%E0%A6%9A%E0%A6%BE%E0%A6%B2%E0%A6%95%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-22T19:48:00+06:00</published_at>
  <category>খুন</category>
  <body>সুনামগঞ্জের জগন্নাথপুর উপজেলায় নিখোঁজের ১১ দিন পর সাইদুল ইসলাম (১৭) নামে এক টমটম চালকের গলিত লাশ উদ্ধার করেছে পুলিশ। আজ বৃহস্পতিবার ভোরে সিলেটের রশিদপুর এলাকার একটি ঝোপ থেকে তার লাশ উদ্ধার করে সিলেট এম এ জি ওসমানী মেডিকেল কলেজ হাসপাতাল মর্গে পাঠায় জগন্নাথপুর থানা-পুলিশ। এ ঘটনায় একজনকে আটক করা হয়েছে।পুলিশ ও চালকের পরিবারের লোকজন জানান, জগন্নাথপুর উপজেলার মীরপুর ইউনিয়নের বাউরকাপন এলাকার মৃত শফিক মিয়ার ছেলে সাইদুল ইসলাম। ১১ আগস্ট রোববার ঈদের আগের দিন সে পূর্বপরিচিত রশিদপুর বাজারের নৈশপ্রহরী শরিফ মিয়ার ফোন পেয়ে টমটম গাড়ি নিয়ে বাড়ি থেকে বের হয়। এরপর থেকে তার সন্ধান পাওয়া যায়নি। এ ঘটনায় সাইদুলের বড় ভাই রিয়াজুল হক জগন্নাথপুর থানায় একটি সাধারণ ডায়েরি (জিডি) করেন। গতকাল বুধবার দিবাগত মধ্যরাতে রশিদপুরে সাইদুলের লাশ থাকার খবর জানতে পারে পুলিশ। এরপর ভোরবেলা লাশটি উদ্ধার করা হয়।সাইদুলের বড় ভাই রিয়াজুল হক বলেন, তাঁর ভাইকে ডেকে নিয়ে পরিকল্পিতভাবে হত্যা করা হয়েছে। এর সঙ্গে জড়িতদের গ্রেপ্তার করে দ্রুত আইনের আওতায় আনার দাবি জানান তিনি।এ ঘটনায় জড়িত সন্দেহে আজ সকালে ব্রাহ্মণবাড়িয়ার নাসিরনগর থানার হাতিকুড়া গ্রামের গোপাল দেবনাথের ছেলে কাজল দেবনাথ (২৬) নামে এক যুবককে আটক করে পুলিশ।জগন্নাথপুর থানার ভারপ্রাপ্ত কর্মকর্তা (ওসি) ইখতিয়ার উদ্দিন চৌধুরী বলেন, প্রাথমিক তদন্তে মনে হচ্ছে সাইদুলকে হত্যা করা হয়েছে। এ ঘটনায় জড়িত সন্দেহে একজনকে আটক করে জিজ্ঞাসাবাদ করা হচ্ছে।</body>
</article>
