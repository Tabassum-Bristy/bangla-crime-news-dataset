<article>
  <headline>মানসিকভাবে অসুস্থ ছেলের হাতে বাবা খুন</headline>
  <url>https://www.prothomalo.com/bangladesh/article/1605491/%E0%A6%AE%E0%A6%BE%E0%A6%A8%E0%A6%B8%E0%A6%BF%E0%A6%95%E0%A6%AD%E0%A6%BE%E0%A6%AC%E0%A7%87-%E0%A6%85%E0%A6%B8%E0%A7%81%E0%A6%B8%E0%A7%8D%E0%A6%A5-%E0%A6%9B%E0%A7%87%E0%A6%B2%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%AC%E0%A6%BE%E0%A6%AC%E0%A6%BE-%E0%A6%96%E0%A7%81%E0%A6%A8</url>
  <published_at>2019-07-22T12:02:00+06:00</published_at>
  <category>খুন</category>
  <body>মুন্সিগঞ্জের শ্রীনগর উপজেলায় মানসিকভাবে অসুস্থ ছেলের হাতে বাবা খুন হয়েছেন বলে অভিযোগ পাওয়া গেছে। আজ সোমবার সকাল ছয়টার দিকে উপজেলার ষোলঘর ইউনিয়নের সেনপাড়া দুর্গাবাড়ি এলাকায় এ ঘটনা ঘটে।নিহত ব্যক্তির নাম শাহেদ আলী (৫৫)। তিনি ঢাকায় ভাঙারির ব্যবসা করতেন। ছেলের নাম জাহিদ হাসান (২৭)।স্থানীয় ও প্রত্যক্ষদর্শীরা জানান, জাহিদ হাসান বেশ কয়েক বছর ধরে মানসিকভাবে অসুস্থ। তাঁর চিকিৎসা চলছিল। আজ সকালে শাহেদ আলী প্রতিদিনের মতো ফজরের নামাজ শেষে ঢাকা যাওয়ার প্রস্তুতি নিচ্ছিলেন। ছেলেকে ওষুধ খাওয়ানোর জন্য বাড়ির উঠানে আসেন। এ সময় ছেলে জাহিদ হাসান ধারালো বঁটি দিয়ে তাঁর গলায় কোপ দেন। ঘটনাস্থলেই তাঁর মৃত্যু হয়।এ তথ্যের সত্যতা নিশ্চিত করে শ্রীনগর থানার ভারপ্রাপ্ত কর্মকর্তা (ওসি) মো. ইউনুচ আলী প্রথম আলোকে বলেন, ঘটনাস্থল থেকে লাশ উদ্ধার করা হয়েছে। ছেলেটিকেও আটক করা হয়েছে। ছেলে মানসিকভাবে অসুস্থ। এ বিষয়ে মামলা প্রক্রিয়াধীন।</body>
</article>
