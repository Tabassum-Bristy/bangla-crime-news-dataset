<article>
  <headline>পাওনা নিয়ে বিরোধের জেরে কৃষক খুন!</headline>
  <url>https://www.prothomalo.com/bangladesh/article/1588927/%E0%A6%AA%E0%A6%BE%E0%A6%93%E0%A6%A8%E0%A6%BE-%E0%A6%A8%E0%A6%BF%E0%A7%9F%E0%A7%87-%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A7%87%E0%A6%B0-%E0%A6%9C%E0%A7%87%E0%A6%B0%E0%A7%87-%E0%A6%95%E0%A7%83%E0%A6%B7%E0%A6%95-%E0%A6%96%E0%A7%81%E0%A6%A8</url>
  <published_at>2019-04-15T17:33:00+06:00</published_at>
  <category>খুন</category>
  <body>জমি সংক্রান্ত পাওনা টাকা নিয়ে বিরোধের জের ধরে ময়মনসিংহের ঈশ্বরগঞ্জ উপজেলায় স্বজনদের লাঠির আঘাতে এক কৃষক নিহত হয়েছেন বলে অভিযোগ পাওয়া গেছে। নিহত কৃষকের নাম মো. আবদুল মাজিদ (৪৫)। তাঁর বাড়ি উপজেলার মাইজবাগ ইউনিয়নের বিল রাউল গ্রামে। গতকাল রোববার বিকেল পাঁচটার দিকে এ ঘটনা ঘটেছে।গতকাল নান্দাইল উপজেলা স্বাস্থ্য কমপ্লেক্সে গিয়ে দেখা যায়, স্বজন পরিচয়ে নিহতের মরদেহ একটি ইজিবাইকে তুলে বাড়িতে নিয়ে যাচ্ছেন চারজন লোক। এ সময় সেখানে উপস্থিত ছিলেন নান্দাইল মডেল থানার উপপরিদর্শক (এসআই) মো. আবু তালেব ও লিটন মিয়া। এই দুই পুলিশ কর্মকর্তা বলেন, জমি সংক্রান্ত ঘটনা নিয়ে বিরোধের জের ধরে প্রতিপক্ষের লাঠির আঘাতে আবদুল মাজিদের মৃত্যু হয়েছে বলে তাঁকে হাসপাতালে নিয়ে আসা লোকজন জানিয়েছেন। পরে এ ঘটনা ঈশ্বরগঞ্জ থানা-পুলিশকে জানানো হয়।ঈশ্বরগঞ্জ থানার ভারপ্রাপ্ত কর্মকর্তা (ওসি) আহমেদ কবীর নিহতের পরিবারের বরাত দিয়ে বলেন, জমি বিক্রির পাওনা টাকা নিয়ে গতকাল রোববার বিকেলে মাজিদ ও তাঁর স্বজনদের মধ্যে তর্ক বেঁধে যায়। তর্কাতর্কির একপর্যায়ে এক স্বজনের লাঠির আঘাতে মাজিদ মাটিতে লুটিয়ে পড়েন। পরে মাজিদকে নান্দাইল উপজেলা স্বাস্থ্য কমপ্লেক্সে নিয়ে যাওয়া হয়। স্বাস্থ্য কমপ্লেক্সের জরুরি বিভাগে কর্মরতদের সূত্রে জানা যায়, হাসপাতালে নেওয়ার আগেই ওই ব্যক্তির মৃত্যু হয়েছে।আজ সোমবার দুপুর ১২টার দিকে মুঠোফোনে যোগাযোগ করা হলে ঈশ্বরগঞ্জ থানার ওসি আহমেদ কবীর বলেন, ময়নাতদন্তের জন্য মাজিদের মরদেহ ময়মনসিংহ মেডিকেল কলেজ হাসপাতালের মর্গে পাঠানো হয়েছে। এ ঘটনায় থানায় এখনো কোনো মামলা হয়নি।</body>
</article>
