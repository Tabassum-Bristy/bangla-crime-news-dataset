<article>
  <headline>তালায় জমিজমা সংক্রান্ত বিরোধে যুবক খুন</headline>
  <url>https://www.prothomalo.com/bangladesh/article/1605537/%E0%A6%A4%E0%A6%BE%E0%A6%B2%E0%A6%BE%E0%A7%9F-%E0%A6%9C%E0%A6%AE%E0%A6%BF%E0%A6%9C%E0%A6%AE%E0%A6%BE-%E0%A6%B8%E0%A6%82%E0%A6%95%E0%A7%8D%E0%A6%B0%E0%A6%BE%E0%A6%A8%E0%A7%8D%E0%A6%A4-%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%96%E0%A7%81%E0%A6%A8</url>
  <published_at>2019-07-22T16:08:00+06:00</published_at>
  <category>খুন</category>
  <body>সাতক্ষীরার তালা উপজেলায় জমি সংক্রান্ত বিরোধের জের ধরে প্রতিপক্ষের হামলায় আবদুল খালেক সরদার (২৬) নামের এক যুবক খুন হয়েছেন। আজ সোমবার সকালে এ হামলায় গুরুতর আহত হয়েছেন নিহতের চাচা আবদুর রাজ্জাক সরদার। তালা থানার ভারপ্রাপ্ত কর্মকর্তা (ওসি) মেহেদী রাসেল এ ঘটনার সত্যতা নিশ্চিত করেছেন।নিহতের ফুপা সামাদ সরদার বলেন, উপজেলার মুড়াগাছা গ্রামের ধোনা সরদারের সঙ্গে সাইদ সরদারের বাড়ি থেকে বের হওয়ার রাস্তা তৈরি নিয়ে দীর্ঘদিন ধরে বিরোধ চলছে। এর জের ধরে আজ সকাল সাতটার দিকে ধোনা সরদারের ছেলে রহমত সরদার, স্ত্রী ইছামতী খাতুন, দুই মেয়ে নুরি বেগম ও শরবানু বেগম, পুত্রবধূ হালিমা বেগম লোহার রড, শাবল ও ইট দিয়ে প্রতিপক্ষ সাইদ সরদারের ছেলে আবদুল খালেক সরদারকে পেটাতে থাকেন। এ সময় খালেককে উদ্ধার করতে চাচা আবদুল রাজ্জাক সরদার এগিয়ে এলে তাঁকেও পিটিয়ে গুরুতর আহত করেন হামলাকারীরা।ধোনা সরদারের ছেলে রহমত সরদার বলেন, রাস্তা তৈরি নিয়ে তাদের মধ্যে বিরোধ চলছিল। গতকাল ধাক্কাধাক্কির একপর্যায়ে খালেক পড়ে গিয়ে আহত হন। খালেক মারা গেছেন—এমন কিছু তিনি জানেন না। হামলায় গুরুতর আহত আবদুল খালেক সরদার ও রাজ্জাককে উদ্ধার করে তালা উপজেলা স্বাস্থ্য কমপ্লেক্সে নেওয়া হয়। খালেককে গুরুতর অবস্থায় উন্নত চিকিৎসার জন্য খুলনা মেডিকেল কলেজ হাসপাতালে নেওয়ার পথে দুপুর ১২টার দিকে তিনি মারা যান।জানতে চাইলে ওসি মেহেদী রাসেল বলেন, জমিজমা সংক্রান্ত বিরোধের জের ধরে প্রতিবেশীরা খালেক সরদারকে শাবল দিয়ে মাথায় আঘাত করেন। হাসপাতালে নেওয়ার পথে খালেক মারা যান। এ ঘটনায় আজ সকালে নিহতের চাচা আনার আলী সরদার পাঁচজনকে আসামি করে একটি মামলা করেন। এখনো কাউকে গ্রেপ্তার করা যায়নি। বাড়ি ছেড়ে পালিয়েছেন হামলাকারীরা। তবে পুলিশ হামলাকারীদের গ্রেপ্তারে অভিযান শুরু করেছে।</body>
</article>
