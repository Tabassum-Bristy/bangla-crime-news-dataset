<article>
  <headline>ঢাকার কুড়িলে ২৫০ টাকার জন্য বন্ধুকে খুন</headline>
  <url>https://www.prothomalo.com/bangladesh/article/1488711/%E0%A6%A2%E0%A6%BE%E0%A6%95%E0%A6%BE%E0%A6%B0-%E0%A6%95%E0%A7%81%E0%A7%9C%E0%A6%BF%E0%A6%B2%E0%A7%87-%E0%A7%A8%E0%A7%AB%E0%A7%A6-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%AC%E0%A6%A8%E0%A7%8D%E0%A6%A7%E0%A7%81%E0%A6%95%E0%A7%87-%E0%A6%96%E0%A7%81%E0%A6%A8</url>
  <published_at>2018-05-14T14:17:00+06:00</published_at>
  <category>খুন</category>
  <body> এপ্রিলের শেষ সপ্তাহে ২৫০ টাকা দামের একটা ব্লুটুথ স্পিকার নিয়ে ঝগড়া হয় বন্ধুদের মধ্যে। এরপরই ৯০ টাকা দিয়ে ছুরিটি কিনেছিলেন মোহাম্মদ উল্লাহ রাসেল ওরফে হৃদয়। ২ মে সন্ধ্যায় বন্ধুদের আড্ডায় সেই ছুরি দিয়ে চারজনকে আঘাত করেন তিনি। ওই রাতেই মারা যান ছুরিকাহত আশরাফুল আলম জাহিদ। এরপর রাসেল নাম পাল্টে তাবলিগ জামাতের দলের সঙ্গে চলে যান বাগেরহাটের মোংলায়। সেখান থেকেই গত শনিবার তাঁকে ধরে আনে ঢাকা মহানগর গোয়েন্দা (ডিবি) পুলিশের একটি দল। হত্যাকাণ্ডের ঘটনায় গতকাল রোববার আদালতে স্বীকারোক্তিমূলক জবানবন্দি দিয়েছেন রাসেল।ডিবির উপকমিশনার (উত্তর) মশিউর রহমান প্রথম আলোকে বলেন, সামান্য একটা ব্লুটুথ স্পিকার নিয়ে বন্ধুদের মধ্যে দ্বন্দ্বের শুরু। সেই দ্বন্দ্বটা এমন ছিল না, যার কারণে ছুরি মারতে হবে। এই ঘটনা বেশ অবাক করেছে তদন্তকারীদের। পুলিশ কর্মকর্তারা বলছেন, প্রথমে তাঁরা ভেবেছিলেন গ্রেপ্তার হওয়া রাসেল হয়তো ইয়াবায় আসক্ত। পরে জিজ্ঞাসাবাদে জানা যায় রাসেল নেশা করেন না। নিতান্তই প্রতিহিংসার বশে তিনি এ ঘটনা ঘটিয়েছেন।পুলিশ জানায়, ২ মে সন্ধ্যায় কুড়িল চৌরাস্তা এলাকায় রাসেলের ছুরিকাঘাতে এসএসসি পরীক্ষার্থী আশরাফুল আলম নিহত হয়। এ সময় রাসেলের ছুরিকাঘাতে আরও আহত হন হাসান, রিয়াদ ও বিপ্লব। তাঁরা সবাই পরস্পরের বন্ধু। তাঁদের মধ্যে নিহত আশরাফুল এ বছর এসএসসি পরীক্ষা দিয়েছে। আর গ্রেপ্তার রাসেল গত বছর এইচএসসি পাস করেছেন আদমজী ক্যান্টনমেন্ট কলেজ থেকে।এক তদন্ত কর্মকর্তা বলেন, কিছুদিন আগে রাসেলের কাছে ২৫০ টাকায় স্পিকারটি বিক্রি করে আশরাফুল। কিন্তু রাসেল টাকা দিচ্ছিলেন না। এ নিয়ে তাঁদের ঝগড়া হয়। এর তিন দিন পর টাকা দেওয়ার ও ঘটনা মীমাংসার কথা বলে আশরাফুলকে বাসা থেকে ডেকে আনা হয়। এরপর আড্ডায় ছুরিকাঘাত করে হত্যা করা হয়। হত্যার জন্য আগেই ছুরিটি কিনেছিলেন রাসেল। আঘাতের পর ছুরিটি নর্দমায় ফেলে দেন তিনি। </body>
</article>
