<article>
  <headline>কৃষককে বাড়ি থেকে ডেকে নিয়ে কুপিয়ে হত্যা</headline>
  <url>https://www.prothomalo.com/bangladesh/article/1603787/%E0%A6%95%E0%A7%83%E0%A6%B7%E0%A6%95%E0%A6%95%E0%A7%87-%E0%A6%AC%E0%A6%BE%E0%A7%9C%E0%A6%BF-%E0%A6%A5%E0%A7%87%E0%A6%95%E0%A7%87-%E0%A6%A1%E0%A7%87%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-07-12T10:19:00+06:00</published_at>
  <category>খুন</category>
  <body>বগুড়ার শাজাহানপুর উপজেলায় পূর্বশত্রুতার জের ধরে এক ব্যক্তিকে কুপিয়ে হত্যা করেছে দুর্বৃত্তরা। গতকাল বৃহস্পতিবার রাত পৌনে ১০টার দিকে উপজেলার বড় চান্দাই গ্রামে নিজ বাড়ি থেকে ডেকে নিয়ে তাঁকে হত্যা করা হয়।নিহত ব্যক্তির নাম জব্বারুল ইসলাম (৩৫)। তিনি পেশায় কৃষক ছিলেন।পরিবার, প্রত্যক্ষদর্শী ও পুলিশ সূত্রে জানা গেছে, গতকাল রাতে জব্বারুলকে নিজের বাসা থেকে ডেকে নিয়ে যায় কয়েকজন। পরে তাঁকে পাশের একটি বাঁশঝাড়ে নিয়ে গিয়ে এলোপাতাড়ি কোপায়। তাঁর চিৎকারে স্থানীয় লোকজন ছুটে এসে তাঁকে উদ্ধার করে বগুড়ার শহীদ জিয়াউর রহমান হাসপাতালের জরুরি বিভাগে নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন।শহীদ জিয়াউর রহমান মেডিকেল কলেজ পুলিশ ফাঁড়ির ইনচার্জ আবদুল আজিজ মণ্ডল প্রথম আলোকে বলেন, জব্বারুলের শরীরে বিভিন্ন জায়গায় ধারালো অস্ত্রের পাঁচটি আঘাতের চিহ্ন রয়েছে।শাজাহানপুর থানার ভারপ্রাপ্ত কর্মকর্তা (ওসি) আজিম উদ্দিন গতকাল রাতে বলেন, প্রাথমিকভাবে ধারণা করা হচ্ছে, পূর্বশত্রুতার জেরে পরিকল্পিতভাবে এই হত্যাকাণ্ড ঘটেছে। তবে হত্যার কারণ এবং হত্যাকারী সম্পর্কে এখনো কিছু জানা সম্ভব হয়নি।</body>
</article>
