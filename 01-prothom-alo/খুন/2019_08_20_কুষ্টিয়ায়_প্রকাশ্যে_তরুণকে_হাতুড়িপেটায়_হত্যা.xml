<article>
  <headline>কুষ্টিয়ায় প্রকাশ্যে তরুণকে হাতুড়িপেটায় হত্যা</headline>
  <url>https://www.prothomalo.com/bangladesh/article/1610216/%E0%A6%95%E0%A7%81%E0%A6%B7%E0%A7%8D%E0%A6%9F%E0%A6%BF%E0%A7%9F%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%95%E0%A6%BE%E0%A6%B6%E0%A7%8D%E0%A6%AF%E0%A7%87-%E0%A6%A4%E0%A6%B0%E0%A7%81%E0%A6%A3%E0%A6%95%E0%A7%87-%E0%A6%B9%E0%A6%BE%E0%A6%A4%E0%A7%81%E0%A7%9C%E0%A6%BF%E0%A6%AA%E0%A7%87%E0%A6%9F%E0%A6%BE%E0%A7%9F-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-08-20T20:30:00+06:00</published_at>
  <category>খুন</category>
  <body>কুষ্টিয়ার ভেড়ামারা শহরের একটি দোকানে এক তরুণকে প্রকাশ্যে হাতুড়ি দিয়ে পিটিয়ে হত্যা করেছে দুর্বৃত্তরা। আজ মঙ্গলবার সন্ধ্যা ছয়টার দিকে ভেড়ামারা শহরে বাবর আলী মার্কেটে এই ঘটনা ঘটে। ওই তরুণের লাশ কুষ্টিয়া জেনারেল হাসপাতালের মর্গে রাখা হয়েছে।নিহত তরুণের নাম অনিক (১৮)। তিনি ভেড়ামারা উপজেলার কোদালিয়াপাড়া এলাকার আক্তার হোসেনের ছেলে।কুষ্টিয়ার অতিরিক্ত পুলিশ সুপার (ভেড়ামারা সার্কেল) এস এম আল-বেরুনী নিহতের বিষয়টি প্রথম আলোকে নিশ্চিত করেছেন।পুলিশ ও স্থানীয় সূত্রে জানা গেছে, বাবর আলী মার্কেটের আমিন গার্মেন্টসে কাজ করতেন অনিক। প্রতিদিনের মতো মঙ্গলবার সন্ধ্যা ছয়টার দিকে দোকানে কাজ করছিলেন তিনি। হঠাৎ চার থেকে পাঁচজন যুবক দোকানে ঢুকে অনিককে এলোপাতাড়ি হাতুড়িপেটা করে পালিয়ে যান। এ সময় মার্কেটের লোকজন ছোটাছুটি করতে থাকেন। অনিককে উদ্ধার করে কুষ্টিয়া জেনারেল হাসপাতালে নেওয়া হয়। সেখানে জরুরি বিভাগের কর্তব্যরত চিকিৎসক তাঁকে মৃত ঘোষণা করেন।এদিকে ঘটনার পর মার্কেট বন্ধ হয়ে যায়। পুরো এলাকায় পুলিশ মোতায়েন করা হয়। ঘটনাস্থল থেকে পুলিশ কর্মকর্তা এস এম আল বেরুনী বলেন, ‘জড়িতদের ধরতে পুলিশ ব্যাপক অভিযান চালাচ্ছে। আশপাশের দোকানের সিসি ক্যামেরাগুলো দেখা হচ্ছে। আশা করা যাচ্ছে খুব দ্রুত জড়িতদের ধরা সম্ভব হবে। এ ঘটনায় থানায় হত্যা মামলা নেওয়া হচ্ছে।’কুষ্টিয়া জেনারেল হাসপাতাল থেকে কুষ্টিয়া মডেল থানার ভারপ্রাপ্ত কর্মকর্তা (ওসি) নাসির উদ্দিন প্রথম আলোকে বলেন, ধারণা করা হচ্ছে অনিকের বুকে হাতুড়ি দিয়ে পেটানো হয়েছে। লাশ মর্গে রাখা হয়েছে।</body>
</article>
