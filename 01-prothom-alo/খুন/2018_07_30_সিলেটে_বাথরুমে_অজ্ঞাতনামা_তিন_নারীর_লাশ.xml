<article>
  <headline>সিলেটে বাথরুমে অজ্ঞাতনামা তিন নারীর লাশ</headline>
  <url>https://www.prothomalo.com/bangladesh/article/1543306/%E0%A6%B8%E0%A6%BF%E0%A6%B2%E0%A7%87%E0%A6%9F%E0%A7%87-%E0%A6%AC%E0%A6%BE%E0%A6%A5%E0%A6%B0%E0%A7%81%E0%A6%AE%E0%A7%87-%E0%A6%85%E0%A6%9C%E0%A7%8D%E0%A6%9E%E0%A6%BE%E0%A6%A4%E0%A6%A8%E0%A6%BE%E0%A6%AE%E0%A6%BE-%E0%A6%A4%E0%A6%BF%E0%A6%A8-%E0%A6%A8%E0%A6%BE%E0%A6%B0%E0%A7%80%E0%A6%B0-%E0%A6%B2%E0%A6%BE%E0%A6%B6</url>
  <published_at>2018-07-30T15:08:00+06:00</published_at>
  <category>খুন</category>
  <body>সিলেটের দক্ষিণ সুরমার ঝালোপাড়া এলাকার একটি বাসা থেকে অজ্ঞাতনামা তিন নারীর অর্ধগলিত লাশ উদ্ধার করা হয়েছে। আজ সোমবার দুপুর সাড়ে ১২টার দিকে পুলিশ লাশ তিনটি উদ্ধার করে। এ ঘটনায় বাড়ির তত্ত্বাবধায়ককে আটক করেছে পুলিশ।স্থানীয় লোকজনের তথ্যে বরাত দিয়ে পুলিশ জানায়, ঝালোপাড়া এলাকার জি ব্লকের বাড়িটি প্রবাসী কামাল আহমেদের। এরশাদ মিয়া নামের একজন বাড়িটির তত্ত্বাবধান করেন। এরশাদ মিয়ার স্বজন পরিচয় দিয়ে এক ব্যক্তি তিন নারীকে নিয়ে ওই বাড়িতে ওঠেন। দুদিন আগে ওই ব্যক্তি বাড়ির দরজা বাইরে থেকে তালা লাগিয়ে চলে যান। বাড়িটি থেকে আজ প্রচণ্ড দুর্গন্ধ আসায় আশপাশের লোকজন পুলিশে খবর দেন।দক্ষিণ সুরমা থানার উপপরিদর্শক (এসআই) লোকমান আহমদ জানান, খবর পেয়ে ওই বাড়িতে পুলিশ যায়। বাড়িটির একটি বাথরুম থেকে তিন নারীর অর্ধগলিত লাশ উদ্ধার করা হয়। তবে ওই নারীদের পরিচয় পাওয়া যায়নি।এসআই জানান, তত্ত্বাবধায়ক এরশাদ মিয়াকে আটক করা হয়েছে। হত্যার কারণ অনুসন্ধানের চেষ্টা চলছে।</body>
</article>
