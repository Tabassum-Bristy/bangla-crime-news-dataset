<article>
  <headline>স্ত্রীকে হত্যা দায়ে স্বামীর যাবজ্জীবন</headline>
  <url>https://www.prothomalo.com/bangladesh/article/1576517/%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%A6%E0%A6%BE%E0%A7%9F%E0%A7%87-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-01-28T16:13:00+06:00</published_at>
  <category>খুন</category>
  <body>পঞ্চগড়ে স্ত্রীকে শ্বাসরোধ করে হত্যার দায়ে শামীম হোসেন (৩২) নামে এক ব্যক্তিকে যাবজ্জীবন সশ্রম কারাদণ্ড দেওয়া হয়েছে। একই সঙ্গে পাঁচ হাজার টাকা জরিমানা অনাদায়ে এক বছর বিনাশ্রম কারাদণ্ড দিয়েছেন আদালত।আজ সোমবার দুপুরে পঞ্চগড়ের অতিরিক্ত জেলা ও দায়রা জজ মোহাম্মদ আনিসুর রহমান এ রায় দেন।আদালত সূত্রে জানা যায়, ঘটনার প্রায় ১২ বছর আগে পঞ্চগড়ের সদর উপজেলার পঞ্চগড় সদর ইউনিয়নের জগদল-দক্ষিণ গোয়ালপাড়া এলাকার শামীম হোসেনের সঙ্গে একই ইউনিয়নের দাড়িয়াপাড়া এলাকার জাহানারা বেগমের বিয়ে হয়। তাঁদের এক ছেলে ও এক মেয়ে রয়েছে। বিয়ের পর থেকেই বিভিন্ন সময় শামীম তাঁর স্ত্রীকে জাহানারাকে নানা অজুহাতে শারীরিক নির্যাতন করত। ২০১৭ সালের ১২ জানুয়ারি বিকেলে শামীম জাহানারাকে মারধর করে গলায় ওড়না পেঁচিয়ে শ্বাসরোধ করে হত্যা করে খাটের ওপর ফেলে পালিয়ে যান। সন্ধ্যায় স্থানীয় লোকজনের মাধ্যমে খবর পেয়ে জাহানারার ভাই আকবর আলী বোনের লাশ দেখতে পেয়ে পুলিশে খবর দেন।ঘটনার পর রাতেই পঞ্চগড় সদর থানায় আকবর আলী বাদী হয়ে শামীম হোসেন, বোনের শ্বশুর আমির হোসেন ওরফে কিসমত আলী এবং সৎ শাশুড়ি আলিমন বেগমের নামে একটি হত্যা মামলা দায়ের করেন।মামলাটির তদন্তকারী কর্মকর্তা পঞ্চগড় সদর থানার উপপরিদর্শক (এসআই) ভবেশ চন্দ্র পাল ২০১৭ সালের ২৩ এপ্রিল নিহত জাহানারা শ্বশুর ও শাশুড়িকে অব্যাহতি দিয়ে শামীম হোসেনের বিরুদ্ধে আদালতে অভিযোগ দাখিল করেন।১৫ জন সাক্ষীর সাক্ষ্য গ্রহণ শেষে আজ আদালত শামীম হোসেনকে দোষী সাব্যস্ত করে এ রায় দেন।রাষ্ট্রপক্ষে মামলাটি পরিচালনা করেন পঞ্চগড় জজ আদালতের অতিরিক্ত পাবলিক প্রসিকিউটর (এপিপি) মো. জাহাঙ্গীর আলম। আসামি পক্ষে ছিলেন আইনজীবী আদম সুফি।</body>
</article>
