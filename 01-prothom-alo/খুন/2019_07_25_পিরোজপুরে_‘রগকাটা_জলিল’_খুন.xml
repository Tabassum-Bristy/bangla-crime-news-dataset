<article>
  <headline>পিরোজপুরে ‘রগকাটা জলিল’ খুন</headline>
  <url>https://www.prothomalo.com/bangladesh/article/1606024/%E0%A6%AA%E0%A6%BF%E0%A6%B0%E0%A7%8B%E0%A6%9C%E0%A6%AA%E0%A7%81%E0%A6%B0%E0%A7%87-%E2%80%98%E0%A6%B0%E0%A6%97%E0%A6%95%E0%A6%BE%E0%A6%9F%E0%A6%BE-%E0%A6%9C%E0%A6%B2%E0%A6%BF%E0%A6%B2%E2%80%99-%E0%A6%96%E0%A7%81%E0%A6%A8</url>
  <published_at>2019-07-25T13:11:00+06:00</published_at>
  <category>খুন</category>
  <body>পিরোজপুরের ইন্দুরকানি উপজেলায় আবদুল জলিল হাওলাদার ওরফে রগকাটা জলিল (৪৮) নামের একজন দুর্বৃত্তদের হাতে খুন হয়েছেন। গতকাল বুধবার রাত একটার দিকে উপজেলার দক্ষিণ ইন্দুরকানি গ্রামের মিলবাড়ি এলাকায় এ ঘটনা ঘটে। তাঁর বাড়ি উপজেলার কালাইয়া গ্রামে।পিরোজপুর সদর সার্কেলের অতিরিক্ত পুলিশ সুপার আহমেদ মাইনুল হাসান ঘটনাস্থল পরিদর্শন করে আজ বৃহস্পতিবার প্রথম আলোকে বলেন, আবদুল জলিল হাওলাদার ওরফে রগকাটা জলিলের নামে স্থানীয় থানায় হত্যা, ডাকাতিসহ ছয়টি মামলা আছে। ধারণা করা হচ্ছে, পূর্বশত্রুতার জের ধরে ধারালো অস্ত্র দিয়ে তাঁকে কুপিয়ে হত্যা করা হয়েছে। এ ঘটনায় মামলা প্রক্রিয়াধীন আছে।পুলিশ ও পারিবারিক সূত্রে জানা গেছে, সম্প্রতি আবদুল জলিল হাওলাদার ঢাকা থেকে উপজেলার কালাইয়া গ্রামের বাড়িতে যান। গতকাল রাত পৌনে ১১টার দিকে স্থানীয় দুই যুবক জলিলকে বাড়ি থেকে ডেকে নিয়ে যান। রাত একটার দিকে উপজেলার দক্ষিণ ইন্দুরকানি গ্রামের মিলবাড়ি এলাকার সড়কে অজ্ঞাত ব্যক্তিরা জলিলকে কুপিয়ে হত্যা করে। এ সময় তাঁর চিৎকার শুনে স্থানীয় লোকজন পুলিশে খবর দেন। পুলিশ লাশ উদ্ধার করে ময়নাতদন্তের জন্য পিরোজপুর সদর হাসপাতালের মর্গে পাঠায়। জলিলের ঘাড়, মাথা, পিঠ ও হাতে নয়টি জখম আছে।নিহত জলিলের স্ত্রী সালমা বেগম বলেন, গতকাল রাত পৌনে ১১টার দিকে স্থানীয় সুভাষ হালদার ও সুমন নামের দুই যুবক বাড়িতে এসে জলিলকে ডেকে নিয়ে যান। ওই দুই ব্যক্তি জলিলের ঘনিষ্ঠ ছিলেন।স্থানীয় লোকজনের ভাষ্য, জলিল নানা ধরনের অপরাধে জড়িত ছিলেন। এক যুগ আগে আবদুল মান্নান হাওলাদার নামের এক ব্যক্তির পায়ের রগ কেটে দেওয়ার পর থেকে জলিল ‘রগকাটা জলিল’ নামে এলাকায় পরিচিতি পান।  </body>
</article>
