<article>
  <headline>সাংবাদিক খাসোগি হত্যা</headline>
  <url>https://www.prothomalo.com/northamerica/article/1562771/%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95-%E0%A6%96%E0%A6%BE%E0%A6%B8%E0%A7%8B%E0%A6%97%E0%A6%BF-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2018-10-26T17:40:00+06:00</published_at>
  <category>খুন</category>
  <body>সৌদি সাংবাদিক জামাল খাসোগি নিয়ে দ্বিতীয় সপ্তাহে সম্পাদকীয় দেখে পাঠক প্রশ্ন করতেই পারেন, আবার কেন? এর উত্তর দেওয়ার দায় অবশ্যই স্বীকার করতেই হবে। খাসোগি হত্যাকাণ্ড কোনো সাধারণ ঘটনা নয়। রাষ্ট্র তার সর্বোচ্চ শক্তি ব্যবহার করে, সকল নিয়মকানুনকে কলা দেখিয়ে এই ঘটনা ঘটিয়েছে, এ বিষয়ে দ্বিমত করার কোনো অবকাশ নেই। কিন্তু আরেকটু বৃহত্তর পরিসরে ভাবলে দেখা যাবে, এ ঘটনা মতপ্রকাশের স্বাধীনতার ওপর নিষ্ঠুরতম আঘাত। আর এই অধিকার আমেরিকার সংবিধানের প্রথম সংশোধনীতে স্বীকৃতি পেয়েছিল। ধরেই নেওয়া যাক, নিহত সাংবাদিক জামাল খাসোগি বর্তমান সৌদি শাসক, বিশেষ করে যুবরাজ মোহাম্মদ বিন সালমানের বিরোধী ছিলেন। তাঁর বিরুদ্ধে তিনি ওয়াশিংটন পোস্ট–এ একের পর এক লেখা লিখেছেন। এ জন্য তাঁকে দেশ ছাড়তে হয়েছে। তাঁর স্ত্রী-কন্যা দুবাইয়ে নির্বাসিত। তাঁর ছেলে সৌদি আরবে অনেকটাই অন্তরীণ, দেশ ছাড়ার অনুমতি নেই। শুধু বিরুদ্ধ মতপ্রকাশের জন্য এই শাস্তি কী যথেষ্ট নয়! পাল্টা প্রশ্ন যদি করা যায়, খাসোগি লেখার মাধ্যমে আসলে দুর্বিনীত সৌদি শাসকদের কতটুকু ক্ষতি করতে পেরেছিলেন? পেট্র ডলারে বলীয়ান সৌদি শাসকদের কাছে আমেরিকাসহ দুনিয়ার অধিকাংশ দেশ যেখানে নতজানু, সেখানে এক জামাল খাসোগি কী করতে পারেন? কিছুই না। তারপরও স্বৈরশাসক বিরুদ্ধমত মানা তো দূরে থাক, শুনতেও রাজি নন। খাসোগিকে হত্যা এর নির্মমতম নমুনা। আর এই হত্যা ঘটনা ফাঁস হওয়ার পর দিনের পর দিন মিথ্যা বলে গেছেন সৌদি শাসকেরা। প্রমাণসহ ধরা পড়ার পর স্বীকার করে একে সামান্য ভুল হিসেবে ব্যাখ্যা দেওয়ার চেষ্টা চালাচ্ছেন। এবং ‘মানবাধিকারের ধ্বজাধারী’ পশ্চিমা বিশ্বের নেতাকুলের নিস্পৃহ প্রতিক্রিয়া তাকেই মান্যতা দেওয়ার অক্ষম চেষ্টা বলে প্রতীয়মান হয়। তবে নানা টালবাহানার পর মার্কিন প্রেসিডেন্ট ডোনাল্ড ট্রাম্প সাংবাদিক খাসোগি হত্যাকাণ্ডকে ‘ইতিহাসের সবচেয়ে জঘন্য ধামাচাপা দেওয়ার ঘটনা’ বলে বর্ণনা করেছেন। তিনি বলেন, যিনিই এই পরিকল্পনা করে থাকুন, তাঁকে ‘বড় ধরনের বিপদে’ পড়তে হবে। কিন্তু ট্রাম্পের কথায় ভরসা রাখা কঠিন। কারণ, তিনি আগেই সৌদি আরবের সঙ্গে স্বাক্ষরিত ১১০ বিলিয়ন ডলারের অস্ত্র চুক্তির কথা স্মরণ করিয়ে দিয়েছেন। নিজের জামাতা ও হোয়াইট হাউসে তাঁর ডান হাত বলে পরিচিত জ্যারেড কুশনার যুবরাজ মোহাম্মদ বিন সালমানের ঘনিষ্ঠ বন্ধু। এ নিয়ে প্রেসিডেন্ট ট্রাম্প যে একটু ভিন্ন সুরে কথা বলছেন, তা অনেকটা মিত্রদেশ ও দেশের ভেতরে কাছের মানুষের চাপের কারণে। এখন খাসোগি হত্যাকাণ্ড নিয়ে তুরস্ক-আমেরিকা-সৌদি আরবসহ বিভিন্ন পক্ষ যার যার স্বার্থে খেলতে শুরু করেছে। আর এই খেলার মাঝে হারিয়ে যাবে এই জঘন্য হত্যাকাণ্ডের জন্য দায়ীদের বিচারের দাবি। অন্যদিকে এই ঘটনাকে একবার মান্যতা দিলে সারা বিশ্বে স্বাধীন মতপ্রকাশের ওপর নতুন হুমকি তৈরি করবে, যা এই বলে শাসাবে, শাসকের সঙ্গে একমত না হলে তোমার রক্ষা নেই। চিন্তাটা সেখানেই।</body>
</article>
