<article>
  <headline>নারায়ণগঞ্জে বৃদ্ধাকে পুড়িয়ে হত্যার অভিযোগ</headline>
  <url>https://www.prothomalo.com/bangladesh/article/1592276/%E0%A6%A8%E0%A6%BE%E0%A6%B0%E0%A6%BE%E0%A7%9F%E0%A6%A3%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AC%E0%A7%83%E0%A6%A6%E0%A7%8D%E0%A6%A7%E0%A6%BE%E0%A6%95%E0%A7%87-%E0%A6%AA%E0%A7%81%E0%A7%9C%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-05-05T11:50:00+06:00</published_at>
  <category>খুন</category>
  <body>নারায়ণগঞ্জের আড়াইহাজার উপজেলায় আমেনা বেগম (৭০) নামের এক নারীকে হাত-পা-মুখ বেঁধে আগুনে পুড়িয়ে হত্যা করার অভিযোগ পাওয়া গেছে। গতকাল শনিবার দিবাগত রাতে উপজেলার কালাপাহাড়িয়া ইউনিয়নের উলুকান্দি পূর্বপাড়া এলাকায় এই ঘটনা ঘটে। পুলিশ ওই বৃদ্ধার লাশ উদ্ধার করেছে।নিহত আমেনা বেগমের বাড়ি উপজেলার কালাপাহাড়িয়া ইউনিয়নের উলুকান্দি পূর্বপাড়া এলাকায়।এলাকাবাসী ও পুলিশের ভাষ্য, আমেনা বেগম ওই এলাকায় দোচালা টিনের ঘরে একাই থাকতেন। গতকাল শনিবার রাতে মশারি দিয়ে আমেনা বেগমের হাত-পা-মুখ বেঁধে দেওয়া হয়। পরে কেরোসিন বা কোনো দাহ্য পদার্থ দিয়ে আগুন ধরিয়ে দেওয়া হয়। তাঁর চিৎকার শুনে আশপাশের স্বজন ও প্রতিবেশীরা এগিয়ে আসেন। আগুন নেভানোর আগেই তিনি মারা যান। আগুনে ওই বৃদ্ধার থাকার চৌকি পুড়ে গেছে।আড়াইহাজার থানার ভারপ্রাপ্ত কর্মকর্তা (ওসি) আক্তার হোসেন জানান, লাশ উদ্ধার করে ময়নাতদন্তের জন্য মর্গে পাঠানো হবে। কী কারণে, কারা, কেন তাঁকে হত্যা করেছে তা খতিয়ে দেখা হচ্ছে।</body>
</article>
