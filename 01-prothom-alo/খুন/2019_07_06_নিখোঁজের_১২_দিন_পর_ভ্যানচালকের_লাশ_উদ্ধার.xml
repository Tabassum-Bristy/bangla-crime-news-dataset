<article>
  <headline>নিখোঁজের ১২ দিন পর ভ্যানচালকের লাশ উদ্ধার</headline>
  <url>https://www.prothomalo.com/bangladesh/article/1602901/%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C%E0%A7%87%E0%A6%B0-%E0%A7%A7%E0%A7%A8-%E0%A6%A6%E0%A6%BF%E0%A6%A8-%E0%A6%AA%E0%A6%B0-%E0%A6%AD%E0%A7%8D%E0%A6%AF%E0%A6%BE%E0%A6%A8%E0%A6%9A%E0%A6%BE%E0%A6%B2%E0%A6%95%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-07-06T16:39:00+06:00</published_at>
  <category>খুন</category>
  <body>নিখোঁজের ১২ দিন পর চুয়াডাঙ্গা সদর উপজেলায় শুকুর আলী (৩৭) নামের এক ভ্যানচালকের ক্ষতবিক্ষত লাশ উদ্ধার করেছে পুলিশ। সদর থানা-পুলিশের সহযোগিতায় কুষ্টিয়ার পোড়াদহ রেলওয়ে থানা-পুলিশ আজ শনিবার দুপুরে মোমিনপুর রেলস্টেশন এলাকা থেকে লাশটি উদ্ধার করে।নিহত শুকুর আলীর বাড়ি জেলার আলমডাঙ্গা উপজেলার মাজহাদ গ্রামে।পুলিশ ও এলাকাবাসী সূত্রে জানা গেছে, আজ সকাল নয়টার দিকে এলাকাবাসী মোমিনপুর রেলওয়ে স্টেশন থেকে ৫০ মিটার দূরে রেললাইনের ওপর ক্ষতবিক্ষত লাশ দেখে পুলিশকে খবর দেয়। পুলিশ ঘটনাস্থল থেকে লাশ উদ্ধার করে সদর হাসপাতালের মর্গে পাঠায়। পুলিশের ধারণা, ট্রেনে কাটা পড়ে শুকুরের মৃত্যু হয়েছে।পুলিশ জানায়, নিহতের পরনে কালো রঙের হাফ হাতা গেঞ্জি ও নীল রঙের চেক লুঙ্গি ছিল। তাঁর ডান হাত কবজির ওপর থেকে বিচ্ছিন্ন ছিল।নিহতের ছোট ভাই সুরুজ আলী বলেন, বেশ কিছু দিন ধরে শুকুর আলী মানসিকভাবে অসুস্থ। প্রায়ই তিনি কাউকে কিছু না বলে বাড়ি থেকে বেরিয়ে যেতেন। আবার কিছুদিন পর বাড়িতে ফিরে আসতেন। মাঝে মধ্যে ১০/১২ দিন নিরুদ্দেশ থাকা ছিল স্বাভাবিক ঘটনা। সর্বশেষ ১২ দিন আগে বাড়ি থেকে বের হয়ে তিনি আর ফেরেননি। আজ সকালে লোকমুখে লাশ পড়ে থাকার কথা শুনে ঘটনাস্থলে গিয়ে ভাইয়ের লাশ শনাক্ত করেন তিনি।সদর থানার উপপরিদর্শক (এসআই) মিজানুর রহমান বলেন, লাশ উদ্ধার করে ময়নাতদন্তের জন্য মর্গে পাঠানো হয়েছে। এ ঘটনায় পোড়াদহ রেলওয়ে থানায় মামলার প্রস্তুতি চলছে।</body>
</article>
