<article>
  <headline>বরিশালে ইউপি চেয়ারম্যান ও আওয়ামী লীগ নেতাকে গুলি করে হত্যা</headline>
  <url>https://www.prothomalo.com/bangladesh/article/1558528/%E0%A6%AC%E0%A6%B0%E0%A6%BF%E0%A6%B6%E0%A6%BE%E0%A6%B2%E0%A7%87-%E0%A6%87%E0%A6%89%E0%A6%AA%E0%A6%BF-%E0%A6%9A%E0%A7%87%E0%A7%9F%E0%A6%BE%E0%A6%B0%E0%A6%AE%E0%A7%8D%E0%A6%AF%E0%A6%BE%E0%A6%A8-%E0%A6%93-%E0%A6%86%E0%A6%93%E0%A7%9F%E0%A6%BE%E0%A6%AE%E0%A7%80-%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF</url>
  <published_at>2018-09-21T22:47:00+06:00</published_at>
  <category>খুন</category>
  <body>বরিশালের উজিরপুর উপজেলার জল্লা ইউনিয়ন পরিষদের (ইউপি) চেয়ারম্যান ও ইউনিয়ন আওয়ামী লীগের সভাপতি বিশ্বজিৎ হালদারকে (৫৫) গুলি করে হত্যা করা হয়েছে। আজ শুক্রবার রাত সাড়ে আটটার দিকে উপজেলার কারফা বাজারে নিজ ব্যবসায় প্রতিষ্ঠানে তাঁকে গুলি করা হয়।স্থানীয় লোকজন ও পুলিশ সূত্রে জানা যায়, চেয়ারম্যান বিশ্বজিৎ হালদার কারফা বাজারে নিজের ব্যবসা প্রতিষ্ঠানে বসে ছিলেন। রাত সাড়ে আটটার দিকে মুখোশ পরা দুর্বৃত্তরা হঠাৎ করে সেখানে ঢুকে তাঁকে লক্ষ্য করে উপর্যুপরি গুলি করে। এ সময় চেয়ারম্যান বিশ্বজিৎ হালদার ও তাঁর সহযোগী কারফা গ্রামের নীহার হালদার গুলিবদ্ধ হন। স্থানীয় লোকজন ও স্বজনেরা তাঁদের উদ্ধার করে আগৈলঝাড়া উপজেলা স্বাস্থ্য কমপ্লেক্সে ভর্তি করেন। সেখানে অবস্থার অবনতি ঘটলে চিকিৎসকেরা ইউপি চেয়ারম্যানকে বরিশাল শের–ই–বাংলা মেডিকেল কলেজ হাসপাতালে পাঠান। সেখানে রাত পৌনে ১০টার দিকে চিকিৎসকেরা তাঁকে মৃত ঘোষণা করেন। এদিকে আগৈলঝাড়া স্বাস্থ্য কমপ্লেক্স থেকে নীহার হালদারকে সাড়ে ১০টার দিকে বরিশাল শের–ই–বাংলা মেডিকেল কলেজ হাসপাতালে পাঠানো হয়।উজিরপুর মডেল থানার ভারপ্রাপ্ত কর্মকর্তা (ওসি) শিশির কুমার পাল হতাহত হওয়ার ঘটনা নিশ্চিত করেছেন। তিন বলেন, হত্যাকাণ্ডের কারণ খতিয়ে দেখা হচ্ছে।</body>
</article>
