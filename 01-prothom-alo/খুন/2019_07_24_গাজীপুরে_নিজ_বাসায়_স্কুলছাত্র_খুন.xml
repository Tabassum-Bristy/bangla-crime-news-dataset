<article>
  <headline>গাজীপুরে নিজ বাসায় স্কুলছাত্র খুন</headline>
  <url>https://www.prothomalo.com/bangladesh/article/1605960/%E0%A6%97%E0%A6%BE%E0%A6%9C%E0%A7%80%E0%A6%AA%E0%A7%81%E0%A6%B0%E0%A7%87-%E0%A6%A8%E0%A6%BF%E0%A6%9C-%E0%A6%AC%E0%A6%BE%E0%A6%B8%E0%A6%BE%E0%A7%9F-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%96%E0%A7%81%E0%A6%A8</url>
  <published_at>2019-07-24T22:39:00+06:00</published_at>
  <category>খুন</category>
  <body>গাজীপুর মহানগরের গাজীপুরা এলাকায় নিজ বাসায় তওসিফুল ইসলাম মুন্না (১৩) নামের এক স্কুলছাত্র খুন হয়েছে। বুধবার সকালে এলাকার চন্দ্রিমা হাউজিংয়ের ১২ নম্বর বাসায় এ ঘটনা ঘটে।খবর পেয়ে ঘটনাস্থল থেকে লাশ উদ্ধার করে টঙ্গী পূর্ব থানা-পুলিশ। মুন্না রাজধানীর উত্তরার একটি বেসরকারি স্কুলে অষ্টম শ্রেণির শিক্ষার্থী ছিল।মুন্নার পরিবার ও স্থানীয় সূত্রে জানা গেছে, উত্তরাতেই একটি হোস্টেলে থেকে পড়াশোনা করত সে। গত সপ্তাহে তার বাবা কয়েক দিনের জন্য তাকে বাড়ি নিয়ে আসেন। বুধবার মুন্নাকে বাসায় একা রেখে ছোট ছেলেকে নিয়ে স্কুলে যান মা হামিদা আক্তার। সকাল পৌনে ১০টার দিকে বাসায় ফিরে মুন্নাকে রক্তাক্ত অবস্থায় বিছানায় পড়ে থাকতে দেখেন তিনি। মুন্নার গলায় গামছা প্যাঁচানো ছিল। পাশেই একটি দা ও একটি ক্রিকেট ব্যাটও পড়ে ছিল।মুন্নাকে খুন করার পর বাসা থেকে একটি ডিএসএলআর ক্যামেরা ও পুরোনো মোবাইল সেট নিয়ে গেছে দুর্বৃত্তরা। ছেলের এমন হত্যাকাণ্ডে হতবিহ্বল বাবা মিজানুর রহমান। কেন তাঁর ছেলেকে খুন করা হলো, সেটি জানেন না তিনি। তিনি বলেন, ‘আমার ছেলের কোনো শত্রু ছিল না। সে কোনো দিন কারওর সঙ্গে উঁচু গলায় কথাও বলেনি।’টঙ্গী পূর্ব থানার ভারপ্রাপ্ত কর্মকর্তা (ওসি) কামাল হোসেন বলেন, মুন্নার পেটে ও গলায় আঘাতের চিহ্ন আছে। ধারণা করা হচ্ছে, ধারালো অস্ত্রের আঘাতে তাকে হত্যা করা হয়েছে। আসামিদের গ্রেপ্তারের চেষ্টা চলছে। এ ঘটনায় থানায় মামলা হবে।</body>
</article>
