<article>
  <headline>ঢাকার হাজারীবাগে ছুরিকাঘাতে কিশোর খুন</headline>
  <url>https://www.prothomalo.com/bangladesh/article/1601847/%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%95%E0%A6%BF%E0%A6%B6%E0%A7%8B%E0%A6%B0-%E0%A6%96%E0%A7%81%E0%A6%A8</url>
  <published_at>2019-06-30T08:33:00+06:00</published_at>
  <category>খুন</category>
  <body>রাজধানীর হাজারীবাগে গতকাল শনিবার রাতে এলোপাতাড়ি ছুরিকাঘাতে এক কিশোর নিহত হয়েছে।গতকাল রাত পৌনে ১২টার দিকে গুরুতর আহত অবস্থায় ওই কিশোরকে ঢাকা মেডিকেল কলেজ হাসপাতালে আনা হয়। পরীক্ষা-নিরীক্ষা শেষে তাকে মৃত ঘোষণা করেন চিকিৎসক।এলাকার কিশোর ‘গ্যাংয়ের’ সঙ্গে দ্বন্দ্বের জের ধরে এই হত্যাকাণ্ড ঘটে থাকতে পারে বলে ধারণা করছে পুলিশ।ঢাকা মেডিকেল কলেজ হাসপাতাল পুলিশ ফাঁড়ির ইনচার্জ মো. বাচ্চু মিয়া জানান, নিহত কিশোরের নাম ইয়াসিন (১৬)। রাব্বী নামের এক পথচারী আহত ইয়াসিনকে রাস্তা থেকে উদ্ধার করে হাসপাতালে আনেন। পরে জরুরি বিভাগের চিকিৎসক ইয়াসিনকে মৃত ঘোষণা করেন। ইয়াসিনের লাশ ঢাকা মেডিকেল কলেজের মর্গে রাখা হয়েছে।হাজারীবাগ থানার উপপরিদর্শক (এসআই) চাঁন মিয়া আজ রোববার সকালে প্রথম আলোকে বলেন, হাজারীবাগে একটি ভাড়া বাসায় পরিবারের সঙ্গে থাকত ইয়াসিন। কয়েক দিন আগে এলাকার একটি কিশোর গ্রুপের (গ্যাং) সঙ্গে তার ঝগড়া হয়। সেই ঝগড়ার জের ধরে ইয়াসিনকে হত্যা করা হতে পারে বলে প্রাথমিকভাবে ধারণা করা হচ্ছে। গতকাল রাতেই কিশোরের বাবা থানায় এসে কথা বলে গেছেন। তবে এ ঘটনায় এখনো মামলা হয়নি।</body>
</article>
