<article>
  <headline>লাকসামে ১০০ টাকার জন্য এক ব্যক্তি খুন</headline>
  <url>https://www.prothomalo.com/bangladesh/article/1601275/%E0%A6%B2%E0%A6%BE%E0%A6%95%E0%A6%B8%E0%A6%BE%E0%A6%AE%E0%A7%87-%E0%A7%A7%E0%A7%A6%E0%A7%A6-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%8F%E0%A6%95-%E0%A6%AC%E0%A7%8D%E0%A6%AF%E0%A6%95%E0%A7%8D%E0%A6%A4%E0%A6%BF-%E0%A6%96%E0%A7%81%E0%A6%A8</url>
  <published_at>2019-06-26T18:52:00+06:00</published_at>
  <category>খুন</category>
  <body>কুমিল্লার লাকসাম পৌরসভায় ১০০ টাকা ধার নেওয়াকে কেন্দ্র করে এক ব্যক্তিকে হত্যার অভিযোগ উঠেছে। এ ঘটনায় আজ বুধবার একজনকে গ্রেপ্তার করেছে পুলিশ। নিহত ব্যক্তির নাম নজরুল ইসলাম (১৯)। তিনি লাকসাম পৌরসভার পশ্চিমগাঁও বাগবাড়ি এলাকার বাসিন্দা। এ ঘটনায় অভিযুক্ত ব্যক্তির নাম মোহাম্মদ পারভেজ ওরফে কালা (২০)। তিনি একই এলাকার বাসিন্দা। সম্পর্কে পারভেজের খালাতো ভাই নজরুল।পারভেজকে গ্রেপ্তারের পরে আজ বুধবার বিকেলে কুমিল্লার আদালতে হাজির করা হয়। এরপর আদালত তাঁকে কুমিল্লা কেন্দ্রীয় কারাগারে পাঠান।পুলিশ সূত্রে জানা গেছে, পারভেজ এক মাস আগে নজরুলের কাছ থেকে ১০০ টাকা ধার নেন। গতকাল মঙ্গলবার রাতে নজরুলের বাড়িতে যান পারভেজ। এ সময় পাওনা টাকা চাওয়া নিয়ে উভয়ের মধ্যে প্রথমে কথা-কাটাকাটি হয়। একপর্যায়ে তাঁদের মধ্যে হাতাহাতি হয়। এরপর পারভেজ বাড়িতে গিয়ে ছুরি নিয়ে আসেন। পরে ছুরি দিয়ে নজরুলের পেটে আঘাত করেন। এ সময় নজরুলের চিত্কারে আশপাশের লোকজন এগিয়ে এলে পারভেজ পালিয়ে যান। পরে স্থানীয় লোকজন নজরুলকে উদ্ধার করে প্রথমে লাকসাম উপজেলা স্বাস্থ্য কমপ্লেক্সে নিয়ে যান। সেখানে অবস্থার অবনতি হলে তাঁকে কুমিল্লা মেডিকেল কলেজ হাসপাতালে নেওয়া হয়। আজ বুধবার ভোরে চিকিৎসাধীন অবস্থায় নজরুল মারা যান। এই ঘটনায় নজরুলের বাবা আলী আকবর বাদী হয়ে লাকসাম থানায় আজ সকালে মামলা করেন। মামলায় পারভেজকে একমাত্র আসামি করা হয়। মামলার পরপরই পারভেজকে গ্রেপ্তার করে পুলিশ।নজরুলের বাবা আলী আকবর বলেন, ‘আট মাস আগে নজরুল বিয়ে করে। তাঁর স্ত্রী সন্তানসম্ভবা।’ তিনি বলেন, ‘পাওনা ১০০ টাকা ফেরত চাওয়ার কারণে আমার ছেলেকে হত্যা করা হয়।’লাকসাম থানার ভারপ্রাপ্ত কর্মকর্তা (ওসি) নিজাম উদ্দিন বলেন, পারভেজকে গ্রেপ্তার করে আদালতে পাঠানো হয়েছে। হত্যায় ব্যবহার করা ছুরি উদ্ধার করা হয়েছে। প্রাথমিক জিজ্ঞাসাবাদেই হত্যার কথা স্বীকার করেছেন পারভেজ। ১০০ টাকার জন্য এই হত্যাকাণ্ড ঘটেছে।</body>
</article>
