<article>
  <headline>সুনামগঞ্জে পাঁচ ভাইয়ের অস্ত্রের লাইসেন্স বাতিল</headline>
  <url>https://www.prothomalo.com/bangladesh/article/1597425/%E0%A6%B8%E0%A7%81%E0%A6%A8%E0%A6%BE%E0%A6%AE%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AA%E0%A6%BE%E0%A6%81%E0%A6%9A-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%87%E0%A6%B0-%E0%A6%B2%E0%A6%BE%E0%A6%87%E0%A6%B8%E0%A7%87%E0%A6%A8%E0%A7%8D%E0%A6%B8-%E0%A6%AC%E0%A6%BE%E0%A6%A4%E0%A6%BF%E0%A6%B2</url>
  <published_at>2019-06-02T17:56:00+06:00</published_at>
  <category>খুন</category>
  <body>সুনামগঞ্জের ছাতক উপজেলায় আওয়ামী লীগের দুই নেতার অনুসারীদের সংঘর্ষে গুলিবিদ্ধ হয়ে এক ব্যক্তি নিহত হওয়ার ঘটনায় একই পরিবারের পাঁচ ভাইয়ের অস্ত্রের লাইসেন্স বাতিল করা হয়েছে। সুনামগঞ্জের জেলা প্রশাসক ও জেলা ম্যাজিস্ট্রেট মোহাম্মদ আবদুল আহাদ এই আদেশ দিয়েছেন।লাইসেন্স বাতিল হওয়া পাঁচ ব্যক্তি হলেন ছাতক পৌর শহরের শাহিন আহমেদ চৌধুরী, জামাল আহমেদ চৌধুরী, শামীম আহমেদ চৌধুরী, কামাল চৌধুরী ও আহমদ শাখাওয়াত সেলিম চৌধুরী। তাঁরা সম্পর্কে আপন ভাই। তাঁরা প্রত্যেকেই স্থানীয় আওয়ামী লীগের রাজনীতির সঙ্গে যুক্ত। উপজেলার বালু-পাথর ব্যবসাও তাঁরাই নিয়ন্ত্রণ করেন বলে অভিযোগ রয়েছে।ছাতক থানা-পুলিশ সূত্রে জানা গেছে, গত ১৪ মে রাতে ছাতক পৌর শহরের জেলা আওয়ামী লীগের যুগ্ম সাধারণ সম্পাদক ও ছাতক পৌরসভার মেয়র আবুল কালাম চৌধুরী এবং তাঁর ছোট ভাই জেলা আওয়ামী লীগের তথ্য ও গবেষণা সম্পাদক শামীম আহমেদ চৌধুরীর অনুসারীদের মধ্যে সংঘর্ষ হয়। সুরমা নদীতে বালু ও পাথর পরিবহনকারী নৌযান থেকে চাঁদাবাজি এবং ফেসবুকে এ নিয়ে পাল্টাপাল্টি কটূক্তির জের ধরে এ সংঘর্ষ হয়। সংঘর্ষে কয়েকজন গুলিবিদ্ধ হওয়া ছাড়াও প্রায় ৪০ জন আহত হন।আহতদের মধ্যে ছাতক থানার ভারপ্রাপ্ত কর্মকর্তাসহ (ওসি) নয় পুলিশ সদস্যও ছিলেন। সংঘর্ষে গুলিবিদ্ধ হওয়া বাগবাড়ি এলাকার সাহাব উদ্দিন সেদিন রাতেই চিকিৎসাধীন অবস্থায় সিলেট এম এ জি ওসমানী মেডিকেল কলেজ হাসপাতালে মারা যান। এ ঘটনায় ছাতক থানায় পুলিশের ওপর হামলা, অস্ত্র আইন এবং হত্যাকাণ্ডের ঘটনায় পৃথক তিনটি মামলা হয়। এখনো পর্যন্ত এ ঘটনায় ২৮ জনকে গ্রেপ্তার করেছে পুলিশ।অস্ত্রের লাইসেন্স বাতিলের আদেশে উল্লেখ করা হয়েছে, এই ব্যক্তিদের হাতে আগ্নেয়াস্ত্র থাকা মানুষের জানমালের নিরাপত্তাসহ সার্বিক আইনশৃঙ্খলার জন্য হুমকি। জেলা পুলিশের বিশেষ শাখার প্রতিবেদনের ভিত্তিতে জননিরাপত্তার স্বার্থে আগ্নেয়াস্ত্র লাইসেন্স প্রদান, নবায়ন ও ব্যবহার নীতিমালা-২০১৬-এর ২৫ ধারা অনুযায়ী তাঁদের আগ্নেয়াস্ত্রের লাইসেন্স বাতিল করা হয়েছে।সুনামগঞ্জের জেলা প্রশাসক মোহাম্মদ আবদুল আহাদ পাঁচ ভাইয়ের অস্ত্রের লাইসেন্স বাতিলের বিষয়টি নিশ্চিত করেছেন।</body>
</article>
