<article>
  <headline>জীবনের লাশ পড়েছিল আশুলিয়ার মাঠে</headline>
  <url>https://www.prothomalo.com/bangladesh/article/1584453/%E0%A6%9C%E0%A7%80%E0%A6%AC%E0%A6%A8%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%AA%E0%A7%9C%E0%A7%87%E0%A6%9B%E0%A6%BF%E0%A6%B2-%E0%A6%86%E0%A6%B6%E0%A7%81%E0%A6%B2%E0%A6%BF%E0%A7%9F%E0%A6%BE%E0%A6%B0-%E0%A6%AE%E0%A6%BE%E0%A6%A0%E0%A7%87</url>
  <published_at>2019-03-20T18:42:00+06:00</published_at>
  <category>খুন</category>
  <body>ঢাকার আশুলিয়ায় জীবন ওরফে নজরুল (২০) নামের এক তরুণের লাশ উদ্ধার করেছে পুলিশ। আজ বুধবার জামগড়ার রূপায়ণ মাঠ থেকে তাঁর রক্তাক্ত লাশ উদ্ধার করা হয়। পুলিশের ধারণা, পূর্ব শত্রুতার জের ধরে তাঁকে পরিকল্পিতভাবে হত্যা করা হয়েছে।নজরুল আশুলিয়ার গাজীরচট মাটির মসজিদ এলাকার জহুরুল হকের ছেলে। পেশায় তিনি গ্রিল মিস্ত্রি ছিলেন।আশুলিয়া থানা-পুলিশ জানায়, আজ সকালে রূপায়ণ মাঠে লাশ পড়ে থাকতে দেখে এলাকার লোকজন আশুলিয়া থানায় জানায়। খবর পেয়ে পুলিশ ঘটনাস্থলে গিয়ে লাশ উদ্ধার করে ময়নাতদন্তের জন্য রাজধানীর সোহরাওয়ার্দী হাসপাতাল মর্গে পাঠায়। নিহতের বাবা জহুরুল হক বাদী হয়ে আশুলিয়া থানায় মামলা করেন।জহুরুল হক বলেন, তাঁর ছেলে গতকাল মঙ্গলবার রাত আটটার দিকে বাসা থেকে বের হন। এরপর আর বাসায় ফেরেননি। আজ স্থানীয় লোকজনের কাছ থেকে সংবাদ পেয়ে রূপায়ণ মাঠে গিয়ে তিনি লাশ শনাক্ত করেন।আশুলিয়া থানার উপপরিদর্শক (এসআই) মিরাজ হোসেন বলেন, ‘হয়তো বা কারও সঙ্গে জীবনের শত্রুতা ছিল। শত্রুতার জের ধরেই তাঁকে হত্যা করা হয়েছে। তাঁর শরীরের বিভিন্ন স্থানে ছুড়ির আঘাত ছিল।’ তিনি বলেন, বিষয়টি তদন্ত করা হচ্ছে। এই ঘটনায় কাউকে আটক বা গ্রেপ্তার করা হয়নি। </body>
</article>
