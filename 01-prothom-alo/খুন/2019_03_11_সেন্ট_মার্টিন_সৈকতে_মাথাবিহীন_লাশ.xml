<article>
  <headline>সেন্ট মার্টিন সৈকতে মাথাবিহীন লাশ</headline>
  <url>https://www.prothomalo.com/bangladesh/article/1582941/%E0%A6%B8%E0%A7%87%E0%A6%A8%E0%A7%8D%E0%A6%9F-%E0%A6%AE%E0%A6%BE%E0%A6%B0%E0%A7%8D%E0%A6%9F%E0%A6%BF%E0%A6%A8-%E0%A6%B8%E0%A7%88%E0%A6%95%E0%A6%A4%E0%A7%87-%E0%A6%AE%E0%A6%BE%E0%A6%A5%E0%A6%BE%E0%A6%AC%E0%A6%BF%E0%A6%B9%E0%A7%80%E0%A6%A8-%E0%A6%B2%E0%A6%BE%E0%A6%B6</url>
  <published_at>2019-03-11T16:02:00+06:00</published_at>
  <category>খুন</category>
  <body>কক্সবাজারের টেকনাফ উপজেলায় সেন্ট মার্টিন সৈকতে জোয়ারের পানিতে ভেসে আসা অজ্ঞাতনামা এক ব্যক্তির মাথাবিহীন লাশ উদ্ধার করা হয়েছে। আজ সোমবার সকাল নয়টার দিকে সেন্ট মার্টিন দ্বীপের উত্তর সৈকতে জোয়ারের পানিতে ভেসে আসা লাশটি উদ্ধার করা হয়।সেন্ট মার্টিন পুলিশ তদন্ত কেন্দ্রের পরিদর্শক সেকেন্দার আলী প্রথম আলোকে এ তথ্যের সত্যতা নিশ্চিত করেছেন । তিনি জানান, সকালে স্থানীয় লোকজন ও পর্যটকেরা সেন্ট মার্টিনের উত্তর সৈকতে জোয়ারের পানিতে ভেসে আসা মাথাবিহীন একটি লাশ দেখতে পান। পরে তাঁরা বিষয়টি পুলিশকে জানালে পুলিশ ঘটনাস্থলে এসে লাশটি উদ্ধার করে। লাশটির পরনে ছিল হাফপ্যান্ট ও গেঞ্জি। বয়স ৩০ থেকে ৩৫ বছর।সেকেন্দার আলী বলেন, এটা কোনো রোহিঙ্গার লাশ হতে পারে। লাশের ময়নাতদন্তের জন্য কক্সবাজার সদর হাসপাতালের মর্গে পাঠানোর প্রক্রিয়া চলছে। সেন্ট মার্টিন ইউনিয়ন পরিষদের (ইউপি) ২ নম্বর ওয়ার্ডের সদস্য হাবিব উল্লাহ খান প্রথম আলোকে বলেন, এক সপ্তাহ ধরে সেন্ট মার্টিনের আশপাশে কোনো নৌকাডুবি বা সাগরের নৌযানে ডাকাতির ঘটনা ঘটেনি। লাশটি মিয়ানমার থেকে ভেসে আসতে পারে। ওই সূত্রে লাশটি কোনো রোহিঙ্গা নাগরিকেরও হতে পারে।</body>
</article>
