<article>
  <headline>বখাটের বঁটির কোপে কিশোরীর মৃত্যু</headline>
  <url>https://www.prothomalo.com/bangladesh/article/1567064/%E0%A6%AC%E0%A6%96%E0%A6%BE%E0%A6%9F%E0%A7%87%E0%A6%B0-%E0%A6%AC%E0%A6%81%E0%A6%9F%E0%A6%BF%E0%A6%B0-%E0%A6%95%E0%A7%8B%E0%A6%AA%E0%A7%87-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81</url>
  <published_at>2018-11-27T18:16:00+06:00</published_at>
  <category>খুন</category>
  <body>রাজধানীর গোপীবাগে প্রকাশ্যে এক কিশোরীকে কুপিয়ে হত্যার ঘটনা ঘটেছে। নিহত কিশোরীর নাম শারমীন আক্তার (১৬)। মেয়েটি ২০১৯ সালের এসএসসি পরীক্ষার্থী ছিল।আজ মঙ্গলবার বিকেলে গোপীবাগের রেললাইনে এ ঘটনা ঘটে। অভিযুক্ত ব্যক্তির নাম সোহেল (২৫)। পুলিশ বলছে, ঘটনার সঙ্গে সঙ্গে আশপাশের লোকজন সোহেল আটক করে ধোলাই দেন। তিনি ঢাকা মেডিকেল কলেজ হাসপাতালে (ঢামেক) চিকিৎসাধীন।ওয়ারী থানার উপপরিদর্শক (এসআই) হারুন অর রশীদ প্রথম আলোকে বলেন, শারমীন আক্তারের বাবার নাম আবদুস সাত্তার। গোপীবাগের কেএম দাশ লেনে তাদের বাড়ি। বেলা সোয়া তিনটার দিকে রেললাইনের পাশ দিয়ে শারমীন হেঁটে যাচ্ছিল। এ সময় সোহেল বঁটি নিয়ে তার ওপর হামলা করেন। বঁটির আঘাতে ঘটনাস্থলে শারমীনের মৃত্যু হয়।এসআই আরও জানান, ঘটনার সঙ্গে সঙ্গে আশপাশের লোকজন সোহেলকে আটকে করে ধোলাই দেন। পরে পুলিশ সেখান থেকে তাঁকে ঢামেকে নিয়ে আসে। অন্যদিকে শারমীনের মরদেহ স্যার সলিমুল্লাহ মেডিকেল কলেজের মর্গে পাঠানো হয়েছে। পুলিশের ওয়ারী বিভাগের উপকমিশনার (ডিসি) মোহাম্মদ ফরিদ উদ্দিন প্রথম আলোকে বলেন, শারমীনকে প্রায়ই সোহেল উত্ত্যক্ত করতেন বলে জানা গেছে। এর জের ধরে আজকের এই ঘটনা। এ ঘটনায় আইনি ব্যবস্থা নেওয়া হচ্ছে।</body>
</article>
