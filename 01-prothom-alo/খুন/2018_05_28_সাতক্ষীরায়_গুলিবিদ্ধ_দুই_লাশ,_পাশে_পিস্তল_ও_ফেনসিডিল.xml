<article>
  <headline>সাতক্ষীরায় গুলিবিদ্ধ দুই লাশ, পাশে পিস্তল ও ফেনসিডিল</headline>
  <url>https://www.prothomalo.com/bangladesh/article/1497621/%E0%A6%B8%E0%A6%BE%E0%A6%A4%E0%A6%95%E0%A7%8D%E0%A6%B7%E0%A7%80%E0%A6%B0%E0%A6%BE%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7-%E0%A6%A6%E0%A7%81%E0%A6%87-%E0%A6%B2%E0%A6%BE%E0%A6%B6-%E0%A6%AA%E0%A6%BE%E0%A6%B6%E0%A7%87-%E0%A6%AA%E0%A6%BF%E0%A6%B8%E0%A7%8D%E0%A6%A4%E0%A6%B2-%E0%A6%93</url>
  <published_at>2018-05-28T08:30:00+06:00</published_at>
  <category>খুন</category>
  <body>সাতক্ষীরা সদর উপজেলার আলীপুর ইউনিয়নের আগুনপুর থেকে গুলিবিদ্ধ দুটি লাশ উদ্ধার করেছে পুলিশ।আজ সোমবার সকাল সাড়ে ছয়টার দিকে লাশ দুটি উদ্ধার করা হয়।নিহত ব্যক্তিদের নাম-পরিচয় জানা যায়নি। তাঁদের আনুমানিক বয়স ৪০ বছর। লাশের পাশে একটি পিস্তল, রাইফেলের গুলির একটি খোসা ও ১০৫ বোতল ফেনসিডিল পাওয়ার কথা জানিয়েছে পুলিশ।আলীপুর ইউনিয়ন গ্রাম পুলিশের সদস্য পরিতোষ সরকার জানান, তিনি সকালে লোকমুখে শোনেন, আগুনপুর পানি উন্নয়ন বোর্ডের সড়কের ওপর দুটি লাশ পড়ে রয়েছে। ঘটনাস্থলে গিয়ে দুটি লাশ দেখতে পান। পরে সাতক্ষীরা সদর থানার পুলিশকে এই তথ্য জানিয়ে দেন। সকাল সাড়ে ছয়টার দিকে থানার উপপরিদর্শক (এসআই) প্রবীর কুমার রায়সহ পুলিশের চার সদস্য ঘটনাস্থলে আসেন।এসআই প্রবীর কুমার রায় বলেন, নিহত দুজনের গলায় গুলির চিহ্ন রয়েছে। তাঁদের একজনের পরনে লুঙ্গি ও শার্ট রয়েছে। অন্যজনের পরনে লুঙ্গি ও গেঞ্জি। নিহত দুজনের নাম-পরিচয় জানাতে পারেনি স্থানীয় লোকজন।</body>
</article>
