<article>
  <headline>নেত্রকোনায় প্রতিপক্ষের হামলায় এক ব্যক্তি নিহত</headline>
  <url>https://www.prothomalo.com/bangladesh/article/1592515/%E0%A6%A8%E0%A7%87%E0%A6%A4%E0%A7%8D%E0%A6%B0%E0%A6%95%E0%A7%8B%E0%A6%A8%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AA%E0%A6%95%E0%A7%8D%E0%A6%B7%E0%A7%87%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%8F%E0%A6%95-%E0%A6%AC%E0%A7%8D%E0%A6%AF%E0%A6%95%E0%A7%8D%E0%A6%A4%E0%A6%BF-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-05-06T18:16:00+06:00</published_at>
  <category>খুন</category>
  <body>নেত্রকোনা সদর উপজেলার কালিয়ারা-গাবরাগাতীর কর্ণখলা গ্রামে মাটি কাটা নিয়ে ঝগড়ার জের ধরে প্রতিপক্ষের হামলায় আহত আক্কাস আলী (৫০) মারা গেছেন। গতকাল রোববার রাত ১১টার দিকে তিনি মারা যান। এর আগে ওই দিন বিকেলে তিনি গুরুতর আহত হন। এ ঘটনায় দুজনকে আটক করা হয়েছে।স্থানীয় এলাকাবাসী ও পুলিশ সূত্রে জানা গেছে, কর্ণখলা গ্রামের আক্কাস আলীর সঙ্গে গতকাল বিকেল চারটার দিকে ধান শুকানোর জায়গায় (খলায়) মাটি কাটা নিয়ে প্রতিবেশী সিদ্দিক মিয়ার সঙ্গে কথা-কাটাকাটি শুরু হয়। একপর্যায়ে উভয়ের মধ্যে হাতাহাতি শুরু হয়। এ সময় সিদ্দিকের পক্ষের লোকজন উত্তেজিত হয়ে লাঠি দিয়ে আক্কাসের ওপর হামলা চালান। এতে আক্কাস আলী গুরুতর আহত হন। পরে স্থানীয় লোকজন তাঁকে উদ্ধার করে আশঙ্কাজনক অবস্থায় নেত্রকোনা আধুনিক সদর হাসপাতালে নিয়ে যায়। সেখান থেকে উন্নত চিকিৎসার জন্য সন্ধ্যায় তাঁকে ময়মনসিংহ মেডিকেল কলেজ হাসপাতালে পাঠানো হয়। ওই হাসপাতাল থেকে রাত সাড়ে নয়টার দিকে তাঁকে ঢাকা মেডিকেল কলেজ হাসপাতালে পাঠানো হয়। ঢাকা মেডিকেল কলেজ হাসপাতালে নেওয়ার পথে রাত ১১টার দিকে তিনি মারা যান।নেত্রকোনা মডেল থানার ভারপ্রাপ্ত কর্মকর্তা (ওসি) মো. তাজুল ইসলাম বলেন, লাশ ময়নাতদন্তের জন্য হাসপাতালের মর্গে রাখা হয়েছে। এ ঘটনায় কর্ণখলা গ্রামের সিদ্দিক মিয়া ও তাঁর মা শাহারা খাতুনকে আটক করা হয়েছে। এ ব্যাপারে মামলার প্রস্তুতি চলছে।</body>
</article>
