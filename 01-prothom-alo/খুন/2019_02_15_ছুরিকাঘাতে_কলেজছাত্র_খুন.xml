<article>
  <headline>ছুরিকাঘাতে কলেজছাত্র খুন</headline>
  <url>https://www.prothomalo.com/bangladesh/article/1579066/%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%95%E0%A6%B2%E0%A7%87%E0%A6%9C%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%96%E0%A7%81%E0%A6%A8</url>
  <published_at>2019-02-15T00:14:00+06:00</published_at>
  <category>খুন</category>
  <body>বরিশাল নগরের বঙ্গবন্ধু উদ্যানে বখাটের ছুরিকাঘাতে এক কলেজছাত্র নিহত হয়েছে। নিহত ওই ছাত্রের নাম নাম রুবেল মিয়া (২০)। রুবেল বরিশাল ব্রজমোহন (বিএম) কলেজের ইংরেজি বিভাগের (সম্মান) প্রথম বর্ষের ছাত্র এবং বরিশালের উজিরপুর উপজেলার সাতলা এলাকার বাসিন্দা গিয়াস উদ্দিনের ছেলে।এ সময় বখাটের হামলায় নাঈমুর রহমান ওরফে মিতু নামে তাঁর (রুবেল) এক বন্ধু গুরুতর আহত হন। এক বৃহস্পতিবার রাত সোয়া ৮টার দিকে এই ঘটনা ঘটে।নাঈমুর রহমান বরিশালের বাকেরগঞ্জ উপজেলার বাসিন্দা এবং বরিশাল নগরের সরকারি সৈয়দ হাতেম আলী কলেজের স্নাতক শ্রেণির ছাত্র। তাঁকে গুরুতর অবস্থায় বরিশাল শের-ই-বাংলা মেডিকেল কলেজ হাসপাতালের সার্জারি ওয়ার্ডে ভর্তি করা হয়েছে।বরিশাল কোতোয়ালি মডেল থানার ভারপ্রাপ্ত কর্মকর্তা (ওসি) মো. নুরুল ইসলাম জানান, এ ঘটনার পর হামলাকারী মেহেদি হাসানকে স্থানীয় লোকজনের সহায়তায় আটক করা হয়েছে। তবে রাতে এ ঘটনায় কোনো মামলা হয়নি। নিহত রুবেলের লাশ শের-ই-বাংলা মেডিকেল কলেজ হাসপাতালের মর্গে পাঠানো হয়েছে।</body>
</article>
