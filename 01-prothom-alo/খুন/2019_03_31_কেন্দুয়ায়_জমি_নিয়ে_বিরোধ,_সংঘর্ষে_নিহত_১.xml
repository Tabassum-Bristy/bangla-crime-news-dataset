<article>
  <headline>কেন্দুয়ায় জমি নিয়ে বিরোধ, সংঘর্ষে নিহত ১</headline>
  <url>https://www.prothomalo.com/bangladesh/article/1586312/%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%81%E0%A7%9F%E0%A6%BE%E0%A7%9F-%E0%A6%9C%E0%A6%AE%E0%A6%BF-%E0%A6%A8%E0%A6%BF%E0%A7%9F%E0%A7%87-%E0%A6%AC%E0%A6%BF%E0%A6%B0%E0%A7%8B%E0%A6%A7-%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A7</url>
  <published_at>2019-03-31T18:15:00+06:00</published_at>
  <category>খুন</category>
  <body>নেত্রকোনার কেন্দুয়ায় জমি নিয়ে বিরোধের জের ধরে সংঘর্ষের ঘটনায় এক কৃষক নিহত হয়েছেন। আজ রোববার দুপুরের দিকে তাঁর বাড়ির সামনে সংঘর্ষের ঘটনা ঘটে। নিহত কৃষকের নাম স্বপন মিয়া (৪৫)। তিনি উপজেলার চড়আমতলা গ্রামের বাসিন্দা। স্থানীয় বাসিন্দা ও পুলিশ সূত্রে জানা গেছে, কৃষক স্বপন মিয়ার সঙ্গে একই গ্রামের মো. জহিরুল ইসলামের একটি জমি নিয়ে দীর্ঘ দিন ধরে বিরোধ চলছিল। এ নিয়ে আজ দুপুর দুইটার দিকে স্বপন মিয়া ও জহিরুলের মধ্যে কথা-কাটাকাটির একপর্যায়ে হাতাহাতি হয়। এ সময় উভয় পক্ষের লোকজন দেশীয় অস্ত্র নিয়ে সংঘর্ষে জড়িয়ে পড়েন। সংঘর্ষে স্বপন মিয়া, তাঁর সমর্থক জিল্লু মিয়া এবং প্রতিপক্ষ জহিরুল ইসলাম গুরুতর আহত হন। স্থানীয়রা তাঁদের উদ্ধার করে কেন্দুয়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক স্বপন মিয়াকে মৃত ঘোষণা করেন। জিল্লু মিয়াকে ময়মনসিংহ মেডিকেল কলেজ হাসপাতালে পাঠানো হয়েছে।স্বপন মিয়ার মৃত্যুর খবর এলাকায় ছড়িয়ে পড়লে জহিরুল ইসলাম হাসপাতাল থেকে চিকিৎসা নিয়ে আত্মগোপনে রয়েছেন। তাঁর পরিবারের লোকজনও বাড়ি ছেড়ে গা ঢাকা দিয়েছেন। ঘটনার পর থেকে এলাকায় অতিরিক্ত পুলিশ মোতায়েন করা হয়েছে।এ বিষয়ে কেন্দুয়া থানার পরিদর্শক (তদন্ত) মো. রফিকুল ইসলাম ঘটনার সত্যতা নিশ্চিত করে প্রথম আলোকে বলেন, পরিস্থিতি বর্তমানে শান্ত রয়েছে। লাশ উদ্ধার করে ময়নাতদন্তের জন্য নেত্রকোনা আধুনিক সদর হাসপাতালের মর্গে পাঠানো হয়েছে। এ ঘটনায় মামলার প্রস্তুতি চলছে। হত্যাকাণ্ডে জড়িতদের গ্রেপ্তারের চেষ্টা চলছে।</body>
</article>
