<article>
  <headline>স্ত্রীকে কুপিয়ে হত্যার অভিযোগ</headline>
  <url>https://www.prothomalo.com/bangladesh/article/1605719/%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-07-23T16:29:00+06:00</published_at>
  <category>খুন</category>
  <body>নওগাঁর ধামইরহাট উপজেলায় সাবিনা ইয়াসমিন (৩৪) নামের এক গৃহবধূকে স্বামী কুপিয়ে হত্যা করেছেন বলে অভিযোগ উঠেছে। গতকাল সোমবার রাতে উপজেলার সদর ইউনিয়নের রামরামপুর তেলিপাড়া গ্রামে এ ঘটনা ঘটে। ঘটনার পর থেকে ওই গৃহবধূর স্বামী নূর মোহাম্মদ পলাতক রয়েছেন।এ ঘটনায় আজ মঙ্গলবার সকালে নিহত সাবিনার ছোট ভাই বুলবুল হোসেন বাদী হয়ে নূর মোহাম্মদের বিরুদ্ধে ধামইরহাট থানায় হত্যা মামলা করেছেন।নিহত সাবিনার স্বজন ও থানা-পুলিশ সূত্রে জানা যায়, সাবিনা ইয়াসমিন রাজশাহী মহানগরের বাখরাবাজ ইমামপাড়া এলাকার মৃত নুরুল হুদার মেয়ে। প্রথম স্ত্রীর সঙ্গে বিবাহবিচ্ছেদের পর নূর মোহাম্মদ প্রায় পাঁচ বছর আগে সাবিনাকে বিয়ে করেন। সাবিনা ও নূর মোহাম্মদের সংসারে কোনো সন্তান নেই। বিয়ের কিছুদিন পর থেকেই তাঁদের মধ্যে দাম্পত্য কলহ দেখা দেয়। এ নিয়ে দুজনের মধ্যে প্রায়ই ঝগড়া হতো। সাবিনাকে নূর মোহাম্মদ শারীরিক নির্যাতনও করতেন। এ নিয়ে দুই পরিবারের মধ্যে একাধিকবার সালিস বৈঠকও হয়। গতকাল রাত নয়টার দিকে নূর মোহাম্মদ বাড়ি ফিরে তাঁর স্ত্রীকে দেখতে না পেয়ে তাঁর নাম ধরে চিৎকার করে ডাকাডাকি শুরু করেন। এ সময় সাবিনা একই পাড়ায় অবস্থিত ননদের বাড়িতে ছিলেন। চিৎকার শুনে সাবিনা বাড়িতে এলে দুজনের মধ্যে কথা-কাটাকাটি শুরু হয়। একপর্যায়ে নূর মোহাম্মদ ধারালো বঁটি দিয়ে সাবিনার পিঠে কোপ দেন। এ সময় শাশুড়ি খাদিজা বেগম কান্নাকাটির শব্দ পেয়ে সাবিনাকে রক্তাক্ত অবস্থায় ঘরের মেঝেতে পড়ে থাকতে দেখে চিৎকার শুরু করলে প্রতিবেশীরা ছুটে আসেন। সঙ্গে সঙ্গে সাবিনাকে উপজেলা স্বাস্থ্য কমপ্লেক্সে নেওয়া হলে চিকিৎসক তাঁকে মৃত ঘোষণা করেন। খবর পেয়ে রাতেই ধামইরহাট পুলিশ এসে লাশ উদ্ধার করে থানায় নিয়ে যায়।নিহত সাবিনার ছোট ভাই বুলবুল হোসেন বলেন, ‘নূর মোহাম্মদ বেশির ভাগ সময়ই নেশাগ্রস্ত থাকতেন। নেশা করে বাড়িতে ফিরে প্রায়ই নূর মোহাম্মদ আমার বোনকে মারধর করত। এসব বিষয় নিয়ে দুই পরিবারের মধ্যে একাধিকবার সালিস বৈঠকও হয়েছে। সালিসে নূর মোহাম্মদ নিজেকে শোধরানোর প্রতিশ্রুতি দিলেও তিনি আবারও একই আচরণ করত। শেষ পর্যন্ত নূর মোহাম্মদ আমার বোনকে মেরেই ফেলল। আমরা এ ঘটনার দৃষ্টান্তমূলক শাস্তি চাই।’ ধামইরহাট থানার ভারপ্রাপ্ত কর্মকর্তা (ওসি) জাকিরুল ইসলাম বলেন, সাবিনার পিঠের ডান পাশে বঁটি দিয়ে কোপানো হয়েছে। হত্যাকাণ্ডে ব্যবহৃত রক্তমাখা বঁটি উদ্ধার করা হয়েছে। এ ঘটনায় আজ সকালে নিহত সাবিনার ছোট ভাই বাদী হয়ে নূর মোহাম্মদকে আসামি করে হত্যা মামলা করেছেন। ওসি আরও বলেন, নওগাঁ সদর হাসপাতালে ময়নাতদন্ত শেষে সাবিনার লাশ স্বজনদের কাছে হস্তান্তর করা হয়েছে।</body>
</article>
