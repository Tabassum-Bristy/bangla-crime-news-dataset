<article>
  <headline>হোটেলের গোসলখানা থেকে লাশ উদ্ধার</headline>
  <url>https://www.prothomalo.com/bangladesh/article/1572389/%E0%A6%B9%E0%A7%8B%E0%A6%9F%E0%A7%87%E0%A6%B2%E0%A7%87%E0%A6%B0-%E0%A6%97%E0%A7%8B%E0%A6%B8%E0%A6%B2%E0%A6%96%E0%A6%BE%E0%A6%A8%E0%A6%BE-%E0%A6%A5%E0%A7%87%E0%A6%95%E0%A7%87-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2018-12-29T17:23:00+06:00</published_at>
  <category>খুন</category>
  <body>মৌলভীবাজারের কমলগঞ্জের একটি আবাসিক হোটেলের গোসলখানা থেকে ক্ষতবিক্ষত এক ব্যক্তির লাশ পুলিশ উদ্ধার করেছে। হোটেলের নাম তানজিম আবাসিক হোটেল। এটি শমশেরনগর চাতলাপুর সড়কে অবস্থিত।হোটেল ও রেজিস্টার খাতা সূত্রে জানা যায়, মৃত ব্যক্তির নাম সাইফুল ইসলাম (২৫)। তিনি ব্যবসার কাজে শমশেরনগর এসে কয়েক ঘণ্টা বিশ্রামের জন্য হোটেল বুক করেছিলেন। তাঁর ঠিকানা শ্রীমঙ্গল উল্লেখ করেছেন। হোটেল বুক করার সময় বলা হয়েছিল তাঁর এক পরিচিত লোক দেখা করতে আসবে। গত ২৫ ডিসেম্বর দুপুরে এ হোটেলে এসেছিলেন।হোটেল মালিক মাহবুবুর রহমানের ভাষ্য, গত ২৫ ডিসেম্বর দুপুরে সাইফুল ইসলাম পরিচয় দিয়ে এক ব্যক্তি কয়েক ঘণ্টার জন্য তৃতীয় তলার ২১১ নম্বর কক্ষ ভাড়া নিয়েছিলেন। বেলা আড়াইটার দিকে হোটেল ম্যানেজারের অনুপস্থিতিতে ওই ব্যক্তি হোটেল অফিস কক্ষে চাবি রেখে চলে যায়। এরপর আর এ কক্ষটি খোলা হয়নি। আজ হোটেলের সব কক্ষের গোসলখানার পানির লাইন মেরামতের কাজ করতে গিয়ে সেখানে লাশ পড়ে থাকতে দেখা যায়। সঙ্গে সঙ্গে বিষয়টি পুলিশকে জানানো হয়।শমশেরনগর পুলিশ ফাঁড়ির দায়িত্বপ্রাপ্ত কর্মকর্তা পরিদর্শক (তদন্ত) অরুপ কুমার চৌধুরী বলেন, ধারণা করা যাচ্ছে এই ব্যক্তিকে অচেতন করে হত্যার পর চাকু দিয়ে ক্ষতবিক্ষত করে পালিয়ে গেছে। লাশটি ৪-৫ আগের। হোটেল কক্ষ থেকে হত্যায় ব্যবহৃত আলামতও সংগ্রহ করা হয়েছে।</body>
</article>
