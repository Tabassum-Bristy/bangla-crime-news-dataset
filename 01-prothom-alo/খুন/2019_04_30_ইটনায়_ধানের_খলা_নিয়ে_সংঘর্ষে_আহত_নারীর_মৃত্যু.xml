<article>
  <headline>ইটনায় ধানের খলা নিয়ে সংঘর্ষে আহত নারীর মৃত্যু</headline>
  <url>https://www.prothomalo.com/bangladesh/article/1591515/%E0%A6%87%E0%A6%9F%E0%A6%A8%E0%A6%BE%E0%A7%9F-%E0%A6%A7%E0%A6%BE%E0%A6%A8%E0%A7%87%E0%A6%B0-%E0%A6%96%E0%A6%B2%E0%A6%BE-%E0%A6%A8%E0%A6%BF%E0%A7%9F%E0%A7%87-%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7%E0%A7%87-%E0%A6%86%E0%A6%B9%E0%A6%A4-%E0%A6%A8%E0%A6%BE%E0%A6%B0%E0%A7%80%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81</url>
  <published_at>2019-04-30T18:43:00+06:00</published_at>
  <category>খুন</category>
  <body>কিশোরগঞ্জের হাওর অধ্যুষিত উপজেলা ইটনায় ধানের খলা নিয়ে দুই পক্ষের সংঘর্ষে আহত নুরুন্নাহার আক্তার (৩২) মারা গেছেন। আজ মঙ্গলবার সকালে সিলেটের একটি হাসপাতালে চিকিৎসাধীন অবস্থায় তাঁর মৃত্যু হয়।নিহত নুরুন্নাহার উপজেলার গজারিয়াকান্দা গ্রামের ফাইজুর রহমানের স্ত্রী।পুলিশ ও স্থানীয় সূত্রে জানা যায়, গতকাল সোমবার বিকেলে নূরুন্নাহারের ছেলে পার্শ্ববর্তী হাওর থেকে ট্রলি গাড়িতে করে ধান আনতে যান। এ সময় ওই এলাকার গাছেরবাড়ির লোকজনের ধানের খলার (ধানমাড়াই ও শুকানোর স্থান) ওপর দিয়ে ট্রলি আনাকে কেন্দ্র করে দুই পক্ষের মধ্যে কথা-কাটাকাটি হয়। পরে এর জেরে উভয় পক্ষ সন্ধ্যায় দেশীয় অস্ত্র নিয়ে সংঘর্ষে লিপ্ত হয়। সংঘর্ষে নূরুন্নাহার গুরুতর আহত হন। তাঁকে আশঙ্কাজনক অবস্থায় সিলেটের একটি হাসপাতালে ভর্তি করা হয়। চিকিৎসাধীন অবস্থায় আজ সকাল সাড়ে ৬টার দিকে তিনি মারা যান।ইটনা থানার ভারপ্রাপ্ত কর্মকর্তা (ওসি) মোহাম্মদ মুর্শেদ জামান জানান, এ ব্যাপারে তদন্ত সাপেক্ষে আইনগত ব্যবস্থা নেওয়া হবে।</body>
</article>
