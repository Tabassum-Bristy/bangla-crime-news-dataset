<article>
  <headline>বগুড়ায় নিজের ঘরে গুলিতে যুবক নিহত</headline>
  <url>https://www.prothomalo.com/bangladesh/article/1593906/%E0%A6%AC%E0%A6%97%E0%A7%81%E0%A7%9C%E0%A6%BE%E0%A7%9F-%E0%A6%A8%E0%A6%BF%E0%A6%9C%E0%A7%87%E0%A6%B0-%E0%A6%98%E0%A6%B0%E0%A7%87-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-05-14T18:00:00+06:00</published_at>
  <category>খুন</category>
  <body>বগুড়া শহরের চেলোপাড়া এলাকায় আজ মঙ্গলবার দুপুরে নিজ বাসভবনের শয়ন কক্ষে দুর্বৃত্তের গুলিতে এক যুবক নিহত হয়েছেন। নিহতের নাম মারুফ হোসেন ওরফে পাভেল (৩৫)।এলাকাবাসী ও পুলিশ সূত্রে জানা গেছে, মারুফের বাবার তিনজন স্ত্রী। দুজন মারা গেছেন। একজন বেঁচে আছেন। নিহত মারুফ দুই বোনের সঙ্গে চেলোপাড়ার বাসায় থাকতেন। মারুফের বড় ভাই সুমন বেশ কয়েক বছর আগে খুন হন। আরেক ভাই হৃদ্‌রোগে আক্রান্ত হয়ে মারা গেছেন। মারুফের বাবাও মারা গেছেন এক বছর আগে। বাবার রেখে যাওয়া বাসার কিছু অংশ মেস হিসেবে ভাড়া দিয়েছেন তিনি।আজ দুপুরে মারুফের এক স্বজন বেড়াতে এসে একটি শব্দ শুনতে পান। পরে প্রতিবেশীরা গিয়ে দেখেন মারুফ রক্তাক্ত অবস্থায় করিডরে পড়ে আছেন। এরপর স্থানীয়রা তাঁকে উদ্ধার করে শহীদ জিয়াউর রহমান হাসপাতালে নিয়ে যান। হাসপাতালে চিকিৎসক তাঁকে মৃত ঘোষণা করেন।এ ঘটনায় মারুফের দুলাভাই আবু বক্কর সিদ্দিক, বোন ফরিদা ইয়াসমিন ও মাহবুবাকে থানায় নেওয়া হয়েছে। এ বিষয়ে বগুড়া গোয়েন্দা পুলিশের (ডিবি) পরিদর্শক আছলাম আলী বলেন, ঘটনাস্থল পরিদর্শন করা হয়েছে। লাশ ময়নাতদন্তের জন্য মর্গে পাঠানো হয়েছে। ঘটনাস্থল থেকে একটি মোবাইল ফোন জব্দ করা হয়েছে। প্রাথমিকভাবে নিহতের তিন স্বজনকে জিজ্ঞাসাবাদ করা হচ্ছে। </body>
</article>
