<article>
  <headline>টেকনাফে ড্রেনে রোহিঙ্গা শরণার্থীর লাশ</headline>
  <url>https://www.prothomalo.com/bangladesh/article/1582920/%E0%A6%9F%E0%A7%87%E0%A6%95%E0%A6%A8%E0%A6%BE%E0%A6%AB%E0%A7%87-%E0%A6%A1%E0%A7%8D%E0%A6%B0%E0%A7%87%E0%A6%A8%E0%A7%87-%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE-%E0%A6%B6%E0%A6%B0%E0%A6%A3%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-03-11T14:10:00+06:00</published_at>
  <category>খুন</category>
  <body>কক্সবাজারের টেকনাফ উপজেলায় ড্রেন থেকে এক রোহিঙ্গা শরণার্থীর লাশ উদ্ধার করা হয়েছে। গতকাল রোববার রাত সাড়ে নয়টার দিকে উপজেলার হ্নীলা ইউনিয়নের নয়াপাড়া রোহিঙ্গা শরণার্থীশিবিরের বি ও ই ব্লকের মাঝামাঝি একটি ড্রেন থেকে লাশটি উদ্ধার করা হয়।নিহত রোহিঙ্গা শরণার্থীর নাম নুর কবির (৫০)। তিনি টেকনাফের হ্নীলার নয়াপাড়া রোহিঙ্গা শরণার্থীশিবিরের ই ব্লকের ৯৪১ নম্বর শেডের ২ নম্বর কক্ষের বাসিন্দা ছিলেন।ঘটনার সত্যতা নিশ্চিত করেছেন নয়াপাড়া রোহিঙ্গা শরণার্থীশিবিরের পুলিশ ফাঁড়ির ইনচার্জ উপপরিদর্শক (এসআই) মোহাম্মদ কবির। প্রথম আলোকে তিনি বলেন, গতকাল রাতে রোহিঙ্গা শিবিরের ড্রেনে একটি লাশ পড়ে থাকতে দেখে শিবিরের নেতারা পুলিশকে খবর দেন। পরে পুলিশ ঘটনাস্থলে গিয়ে নুর কবির নামের এক রোহিঙ্গা শরণার্থীর লাশ উদ্ধার করেন। নিহত ব্যক্তির চোখ-মুখে আঘাতের চিহ্ন রয়েছে। মোহাম্মদ কবির জানান, লাশটি উদ্ধার করে ময়নাতদন্তের জন্য কক্সবাজার সদর হাসপাতালের মর্গে পাঠানো হয়েছে। বিষয়টি খতিয়ে দেখে আইনগত ব্যবস্থা নেওয়া হচ্ছে।</body>
</article>
