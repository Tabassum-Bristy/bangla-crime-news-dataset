<article>
  <headline>শরণখোলায় গৃহবধূর লাশ উদ্ধার, স্বামী পলাতক</headline>
  <url>https://www.prothomalo.com/bangladesh/article/1592985/%E0%A6%B6%E0%A6%B0%E0%A6%A3%E0%A6%96%E0%A7%8B%E0%A6%B2%E0%A6%BE%E0%A7%9F-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80-%E0%A6%AA%E0%A6%B2%E0%A6%BE%E0%A6%A4%E0%A6%95</url>
  <published_at>2019-05-09T15:50:00+06:00</published_at>
  <category>খুন</category>
  <body>বাগেরহাটের শরণখোলায় লাকি বেগম (২৮) নামের এক গৃহবধূর মরদেহ উদ্ধার করা হয়েছে। আজ বৃহস্পতিবার ভোররাতে উপজেলার আমড়াগাছিয়া বাজার সংলগ্ন সাতঘর গ্রাম থেকে মরদেহটি উদ্ধার করে শরণখোলা থানার পুলিশ।নিহত লাকি বেগম সাতঘর এলাকার নূরুল আমিনের স্ত্রী। ঘটনার পর থেকে দুই সন্তান জিহাদ (৭) ও জেরিনকে (২) নিয়ে পলাতক নূরুল আমিন।পুলিশ ও এলাকাবাসী জানায়, আজ ভোররাতে নূরুল আমিন তাঁর শ্যালককে মুঠোফোনে জানান, লাকি গুরুতর অসুস্থ। খবর পেয়ে বোনের বাড়িতে গিয়ে ঘরে লাকির রক্তাক্ত মরদেহ পড়ে থাকতে দেখেন তাঁর ভাই। খবর পেয়ে পুলিশ গিয়ে মরদেহ উদ্ধার করে ময়নাতদন্তের জন্য বাগেরহাট সদর হাসপাতালের মর্গে পাঠায়। নুরুল আমিন দুই সন্তানকে নিয়ে কোথায় গেছেন, কেউ জানে না।শরণখোলা থানার পরিদর্শক (তদন্ত) শেখ মফিজুর রহমান বলেন, নূরুল আমিন রাতে তাঁর স্ত্রী লাকি বেগমকে মেরে জখম করে হত্যা করেন। পরে তিনি দুই সন্তানকে নিয়ে পালিয়ে যান। এ ঘটনায় নূরুল আমিনকে আসামি করে শরণখোলা থানায় একটি হত্যা মামলা করা হয়েছে। নূরুলকে গ্রেপ্তারে পুলিশ অভিযান শুরু করেছে।</body>
</article>
