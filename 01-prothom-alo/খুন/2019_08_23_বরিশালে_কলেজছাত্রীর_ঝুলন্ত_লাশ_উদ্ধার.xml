<article>
  <headline>বরিশালে কলেজছাত্রীর ঝুলন্ত লাশ উদ্ধার</headline>
  <url>https://www.prothomalo.com/bangladesh/article/1610779/%E0%A6%AC%E0%A6%B0%E0%A6%BF%E0%A6%B6%E0%A6%BE%E0%A6%B2%E0%A7%87-%E0%A6%95%E0%A6%B2%E0%A7%87%E0%A6%9C%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%9D%E0%A7%81%E0%A6%B2%E0%A6%A8%E0%A7%8D%E0%A6%A4-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-23T20:37:00+06:00</published_at>
  <category>খুন</category>
  <body>বরিশালের কাউনিয়া বিসিক এলাকা থেকে এক কলেজছাত্রীর ঝুলন্ত লাশ উদ্ধার করেছে পুলিশ। গতকাল বৃহস্পতিবার রাতে লাশটি উদ্ধার করা হয়। ময়নাতদন্তের জন্য আজ শুক্রবার সকালে লাশটি শের-ই-বাংলা মেডিকেল কলেজ হাসপাতালের মর্গে পাঠিয়েছে পুলিশ।মারা যাওয়া ওই ছাত্রীর নাম ফারজানা আক্তার (২২)। তিনি বরিশালের বানারীপাড়া উপজেলার চাখার কলেজ থেকে সম্মান চূড়ান্ত বর্ষের পরীক্ষা দিয়েছেন। তিনি বাকেরগঞ্জ উপজেলার পাদ্রিশিবপুরের বড় পুইউটা গ্রামের রাহাত বিশ্বাসের স্ত্রী।কাউনিয়া থানা-পুলিশ সূত্রে জানা গেছে, ছয় বছর আগে রাহাতের সঙ্গে বিয়ে হয় ফারজানার। বিয়ের পর থেকে ওই দম্পতি বরিশাল নগরের কাউনিয়া মঞ্জিল আবাসিক প্রকল্পের একটি বাড়িতে ভাড়া থাকতেন। বৃহস্পতিবার রাতে শোয়ার ঘরের ফ্যানের সঙ্গে ওড়না প্যাঁচানো অবস্থায় তাঁর লাশ উদ্ধার করা হয়।কাউনিয়া থানার ভারপ্রাপ্ত কর্মকর্তা (ওসি) মো. আনোয়ার হোসেন প্রথম আলোকে বলেন, ঘরে কেউ ছিল না। ফারজানা গলায় ফাঁস দিয়ে আত্মহত্যা করেছেন বলে প্রাথমিকভাবে ধারণা করা হচ্ছে। ময়নাতদন্তের প্রতিবেদন পাওয়ার পর মৃত্যুর প্রকৃত কারণ জানা যাবে।</body>
</article>
