<article>
  <headline>অনুষ্ঠানের পাশেই কনের বাবাকে হত্যা, যুবক আটক</headline>
  <url>https://www.prothomalo.com/bangladesh/article/1607360/%E0%A6%85%E0%A6%A8%E0%A7%81%E0%A6%B7%E0%A7%8D%E0%A6%A0%E0%A6%BE%E0%A6%A8%E0%A7%87%E0%A6%B0-%E0%A6%AA%E0%A6%BE%E0%A6%B6%E0%A7%87%E0%A6%87-%E0%A6%95%E0%A6%A8%E0%A7%87%E0%A6%B0-%E0%A6%AC%E0%A6%BE%E0%A6%AC%E0%A6%BE%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E2%80%98%E0%A6%AA%E0%A7%8D%E0%A6%B0%E0%A7%87%E0%A6%AE%E0%A6%BF%E0%A6%95%E2%80%99-%E0%A6%86%E0%A6%9F%E0%A6%95</url>
  <published_at>2019-08-01T18:12:00+06:00</published_at>
  <category>খুন</category>
  <body>রাজধানীর মগবাজারের দিলু রোডে বিয়ের আয়োজনে এক যুবকের ছুরিকাঘাতে কনের বাবা নিহত হয়েছেন। এতে আহত হয়েছেন কনের মা। বৃহস্পতিবার বেলা দেড়টার দিকে কনের বাড়ির পাশে এ ঘটনা ঘটে। ওই যুবকের দাবি, কনের সঙ্গে তাঁর প্রেমের সম্পর্ক রয়েছে।নিহত হওয়া কনের বাবার নাম মো. তুলা মিয়া (৫৫)। আহত হয়েছেন তাঁর স্ত্রী ফিরোজা বেগম (৩৫)। তাঁরা মগবাজার দিলু রোডের প্রিয়াঙ্কা হাউজিংয়ের পাশে টিনশেড বাসায় পরিবারসহ বসবাস করেন। পাশেই বিয়ের অনুষ্ঠানের অয়োজন ছিল। টাঙ্গাইলের মধুপুরে তাঁদের গ্রামের বাড়ি।আহত ফিরোজার ভাই আলমগীর হোসেন প্রথম আলোকে বলেন, বুধবার তাঁর ভাগনির গায়েহলুদ হয়। আজ বৃহস্পতিবার দুপুরে বিয়ের অনুষ্ঠান ছিল। বেলা দেড়টার দিকে বিয়ের অনুষ্ঠানে গিয়ে ভগ্নপতি ও বোনকে এলোপাতাড়ি ছুরিকাঘাত করেছেন রকি নামে এক যুবক। এতে তাঁর ভগ্নিপতি নিহত হয়েছেন। আহত হয়েছেন তাঁর বোন। তিনি এখন ঢাকা মেডিকেল কলেজ (ঢামেক) হাসপাতালে চিকিৎসাধীন।হাতিরঝিল থানার উপপরিদর্শক (এসআই) মো. রমজান বলেন, এই ঘটনায় অভিযুক্ত রকিকে আটক করা হয়েছে। তাঁকে ঢামেকে প্রাথমিক চিকিৎসা শেষে থানায় নেওয়া হয়েছে। অভিযুক্ত রকি কুমিল্লা জেলার দাউদকান্দি উপজেলার আবদুল আহামেদ বারীর ছেলে। তিনি মগবাজারের বাটার গলিতে থাকেন।আটক রকি সাংবাদিকদের কাছে দাবি করেন, ওই কনের সঙ্গে তাঁর দীর্ঘদিনের প্রেমের সম্পর্ক রয়েছে। বিয়ে বন্ধ করতেই তিনি এই ঘটনা ঘটিয়েছেন।</body>
</article>
