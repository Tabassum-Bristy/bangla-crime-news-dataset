<article>
  <headline>বাড্ডায় ছুরিকাঘাতে যুবক নিহত, আটক ১</headline>
  <url>https://www.prothomalo.com/bangladesh/article/1607772/%E0%A6%AC%E0%A6%BE%E0%A6%A1%E0%A7%8D%E0%A6%A1%E0%A6%BE%E0%A7%9F-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%A8%E0%A6%BF%E0%A6%B9%E0%A6%A4-%E0%A6%86%E0%A6%9F%E0%A6%95-%E0%A7%A7</url>
  <published_at>2019-08-03T23:52:00+06:00</published_at>
  <category>খুন</category>
  <body>রাজধানীর মেরুল বাড্ডার আনন্দনগর এলাকায় ছুরিকাঘাতে এক ব্যক্তি নিহত হয়েছেন। ঢাকা মেডিকেল কলেজ হাসপাতালের জরুরি বিভাগে শনিবার রাত পৌনে ১১টায় কর্তব্যরত চিকিৎসক তাঁকে মৃত ঘোষণা করেন। এই ঘটনায় একজনকে আটক করেছে পুলিশ। নিহত ব্যক্তির নাম মো. নাছির (৩৫)। আটক ব্যক্তির নাম আরিফ। পুলিশ জানিয়েছে, নিহত ও আটক উভয়ই মাদক কারবারি। নাছিরের বুকে ছুরিকাঘাত করা হয়। পুলিশই তাঁকে উদ্ধার করে ঢাকা মেডিকেলে আনে।বাড্ডা থানার ভারপ্রাপ্ত কর্মকর্তা (ওসি অপারেশন) মো. ইয়াসিন গাজী বলেন, এই ঘটনায় আরিফ নামের একজনকে আটক করা হয়েছে। অভ্যন্তরীণ কোন্দলের কারণেই আরিফ ঘটনাটি ঘটিয়েছেন বলে প্রাথমিকভাবে জানা গেছে। তাঁরা দুজনই মাদক কারবারি। তদন্তের পর বিস্তারিত জানা যাবে। ইয়াসিন গাজী জানান, নিহত ব্যক্তির বাড়ি বাড্ডা এলাকায়।নাছিরকে ঢাকা মেডিকেলে নিয়ে আসা বাড্ডা থানার উপপরিদর্শক (এসআই) সাইদুর রহমান বলেন, ময়নাতদন্তের জন্য মরদেহটি ঢাকা মেডিকেলের মর্গে রাখা হয়েছে।</body>
</article>
