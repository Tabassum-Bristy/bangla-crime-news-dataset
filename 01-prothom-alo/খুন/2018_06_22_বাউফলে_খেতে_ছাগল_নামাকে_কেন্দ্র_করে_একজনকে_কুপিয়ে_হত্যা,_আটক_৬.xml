<article>
  <headline>বাউফলে খেতে ছাগল নামাকে কেন্দ্র করে একজনকে কুপিয়ে হত্যা, আটক ৬</headline>
  <url>https://www.prothomalo.com/bangladesh/article/1515571/%E0%A6%AC%E0%A6%BE%E0%A6%89%E0%A6%AB%E0%A6%B2%E0%A7%87-%E0%A6%96%E0%A7%87%E0%A6%A4%E0%A7%87-%E0%A6%9B%E0%A6%BE%E0%A6%97%E0%A6%B2-%E0%A6%A8%E0%A6%BE%E0%A6%AE%E0%A6%BE%E0%A6%95%E0%A7%87-%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%95%E0%A6%B0%E0%A7%87-%E0%A6%8F%E0%A6%95%E0%A6%9C%E0%A6%A8%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87</url>
  <published_at>2018-06-22T19:07:00+06:00</published_at>
  <category>খুন</category>
  <body>জমিতে ছাগল যাওয়ার ঘটনাকে কেন্দ্র করে পটুয়াখালীর বাউফল উপজেলায় আজ শুক্রবার মো. মনির হোসেন (৪৫) নামের এক ব্যক্তিকে কুপিয়ে হত্যা করেছে প্রতিপক্ষ। এ সময় নিহত ব্যক্তির স্ত্রী, তিন সন্তান, বাবা ও ভাইসহ দুই পক্ষের কমপক্ষে ১০ জন আহত হয়েছেন। এ ঘটনায় পুলিশ ছয়জনকে আটক করেছে।আজ শুক্রবার দুপুর পৌনে একটার দিকে উপজেলার সদর ইউনিয়নের পশ্চিম যৌতা গ্রামে এ ঘটনা ঘটেছে। নিহত মনির ঢাকায় বিদ্যুৎ লাইনের খুঁটির কাজ করতেন।স্থানীয় ও পুলিশ সূত্রে জানা গেছে, যৌতা গ্রামের মো. ইসমাইল ওরফে নুরুল ইসলাম ফকিরের সঙ্গে একই গ্রামের মো. সুলতান ফকিরের দীর্ঘদিন ধরে জমি নিয়ে বিরোধ চলে আসছিল। আজ সকালে মনিরের জমিতে ফোরকানের একটি ছাগল ঢুকে ফসল খায়। এতে ক্ষুব্ধ হয়ে ছাগলটির গায়ে কাদা মেখে দেয় মনির। এ ঘটনাকে কেন্দ্র করে দুপুর পৌনে একটার দিকে ফোরকান লোকজন নিয়ে মনিরের বাড়িতে যান। ওই সময় মনিরের সঙ্গে ফোরকানের কথা-কাটাকাটি হয়। একপর্যায়ে ফোরকান ও তাঁর লোকজন মনিরের ওপর হামলা চালায়। মনিরকে বাঁচাতে তাঁর স্বজনেরা এগিয়ে আসে। এ সময় দুই পক্ষের মধ্যে সংঘর্ষ বাধে। এতে উভয় পক্ষের অন্তত ১০ জন আহত হয়।পুলিশ ও প্রত্যক্ষদর্শীরা জানায়, সংঘর্ষের পর স্থানীয় লোকজন আহত মনির ও তাঁর স্ত্রী মোসা. লুৎফা বেগম (৩৩), ছেলে মো. সজিব (১৭), মো. মাসুম (১৬) ও মো. নাঈম (১২) এবং বাবা নুরুল ইসলাম (৬৫) ও ভাই মো. জামাল হোসেনকে (৩৩) উদ্ধার করে উপজেলা স্বাস্থ্য কমপ্লেক্সে নিয়ে আসে। সেখানে কর্তব্যরত চিকিৎসক মনিরকে মৃত ঘোষণা করেন। জামালকে আশঙ্কাজনক অবস্থায় বরিশাল শের-ই-বাংলা মেডিকেল কলেজ হাসপাতালে পাঠানো হয়।বাউফল থানার পরিদর্শক (তদন্ত) মো. মাকসুদুর রহমান বলেন, ‘মো. ফোরকানকে (৪৮) আটক করা হয়েছে। প্রাথমিকভাবে জানা গেছে, উভয় পক্ষের মধ্যে জমি সংক্রান্ত পূর্ব বিরোধ ছিল। এর জেরেই এ ঘটনা ঘটেছে। এ ঘটনায় আরও পাঁচজনকে আটক করা হয়েছে। মামলা প্রক্রিয়াধীন।’</body>
</article>
