<article>
  <headline>আয়শার জামিন আবেদনের ওপর শুনানি ৩০ জুলাই</headline>
  <url>https://www.prothomalo.com/bangladesh/article/1605712/%E0%A6%86%E0%A7%9F%E0%A6%B6%E0%A6%BE%E0%A6%B0-%E0%A6%9C%E0%A6%BE%E0%A6%AE%E0%A6%BF%E0%A6%A8-%E0%A6%86%E0%A6%AC%E0%A7%87%E0%A6%A6%E0%A6%A8%E0%A7%87%E0%A6%B0-%E0%A6%93%E0%A6%AA%E0%A6%B0-%E0%A6%B6%E0%A7%81%E0%A6%A8%E0%A6%BE%E0%A6%A8%E0%A6%BF-%E0%A7%A9%E0%A7%A6-%E0%A6%9C%E0%A7%81%E0%A6%B2%E0%A6%BE%E0%A6%87</url>
  <published_at>2019-07-23T15:19:00+06:00</published_at>
  <category>খুন</category>
  <body>বরগুনায় আলোচিত রিফাত শরীফ হত্যা মামলায় তাঁর স্ত্রী আয়শা সিদ্দিকা মিন্নির জামিনের আবেদন করা হয়েছে। আজ মঙ্গলবার বরগুনা জেলা ও দায়রা জজ আদালতে এই আবেদন করা হয়। আবেদনের পরিপ্রেক্ষিতে তা শুনানির জন্য ৩০ জুলাই তারিখ ধার্য করেন বিচারক মো. আসাদুজ্জামান।একই সঙ্গে বরগুনার সিনিয়র জুডিশিয়াল ম্যাজিস্ট্রেট আদালতে থাকা এই হত্যা মামলার নথি তলব করেছেন জেলা ও দায়রা জজ আদালতের বিচারক।আজ সকালে জেলা ও দায়রা জজ আদালতে আয়শার জামিনের আবেদনটি করা হয়। রিফাত শরীফ হত্যা মামলায় গ্রেপ্তার হয়ে আয়শা এখন কারাগারে আছেন।সম্প্রতি আয়শার শ্বশুর তাঁর ছেলের হত্যাকাণ্ডে পুত্রবধূর জড়িত থাকার অভিযোগ তুলে সংবাদ সম্মেলন করলে আলোচনা নতুন দিকে মোড় নেয়। ১৬ জুলাই বরগুনার পুলিশ সুপারের কার্যালয়ে আয়শাকে ডেকে নিয়ে গ্রেপ্তার করা হয়। এই মামলায় এ পর্যন্ত ১৫ জনকে গ্রেপ্তার করা হয়েছে। গ্রেপ্তার ১৫ জনের সবাই স্বীকারোক্তিমূলক জবানবন্দি দিয়েছেন।২ জুলাই এই মামলার প্রধান আসামি সাব্বির আহম্মেদ ওরফে নয়ন বন্ড পুলিশের সঙ্গে বন্দুকযুদ্ধে নিহত হন।গত ২৬ জুন সকাল সাড়ে ১০টার দিকে বরগুনা সরকারি কলেজের সামনে সন্ত্রাসীরা প্রকাশ্যে কুপিয়ে গুরুতর আহত করে রিফাত শরীফকে। পরে তিনি বরিশাল শের-ই-বাংলা মেডিকেল কলেজ হাসপাতালে মারা যান। এ ঘটনায় রিফাতের বাবা আবদুল হালিম শরীফ বাদী হয়ে ১২ জনের নাম উল্লেখ করে মামলা করেন। তাতে প্রধান সাক্ষী করা হয় রিফাত শরীফের স্ত্রী আয়শাকে।</body>
</article>
