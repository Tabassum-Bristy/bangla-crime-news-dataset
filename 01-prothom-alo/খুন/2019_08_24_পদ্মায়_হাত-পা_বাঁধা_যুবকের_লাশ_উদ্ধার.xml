<article>
  <headline>পদ্মায় হাত-পা বাঁধা যুবকের লাশ উদ্ধার</headline>
  <url>https://www.prothomalo.com/bangladesh/article/1610953/%E0%A6%AA%E0%A6%A6%E0%A7%8D%E0%A6%AE%E0%A6%BE%E0%A7%9F-%E0%A6%B9%E0%A6%BE%E0%A6%A4-%E0%A6%AA%E0%A6%BE-%E0%A6%AC%E0%A6%BE%E0%A6%81%E0%A6%A7%E0%A6%BE-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-24T22:37:00+06:00</published_at>
  <category>খুন</category>
  <body>মাদারীপুরের শিবচর উপজেলায় পদ্মা নদী থেকে হাত-পা বাঁধা অবস্থায় অজ্ঞাত এক যুবকের লাশ উদ্ধার করেছে পুলিশ। উপজেলার কাঁঠালবাড়ি ও মুন্সিগঞ্জের শিমুলিয়া নৌপথের পদ্মা সেতুর ৩০ নম্বর পিলারের কাছ থেকে শনিবার সন্ধ্যা সাড়ে সাতটার দিকে লাশটি উদ্ধার করা হয়। পুলিশ ও স্থানীয় সূত্র জানায়, শনিবার সন্ধ্যায় পদ্মা সেতুর ৩০ নম্বর পিলারের কাছে একটি ভাসমান লাশ দেখতে পান স্থানীয় ব্যক্তিরা। পরে তাঁরা থানায় খবর দেন। সন্ধ্যা সাড়ে সাতটার দিকে ঘটনাস্থলে গিয়ে লাশটি উদ্ধার করে পুলিশ। পরে ময়নাতদন্তের জন্য লাশটি মাদারীপুর সদর হাসপাতালের মর্গে পাঠানো হয়।শিবচর থানা-পুলিশের উপপরিদর্শক (এসআই) খলিলুর রহমান প্রথম আলোকে বলেন, নিহত ব্যক্তির বয়স আনুমানিক ৪০ বছর। লাশের হাত, পা ও বুকে রশি দিয়ে বাঁধা ছিল। দুই থেকে তিন দিন আগে হত্যার পর লাশটি নদীতে ভাসিয়ে দেওয়া হয়। বিছানার চাদরে মোড়ানো লাশটির অনেক অংশ পচে গেছে। তাঁর মুখও বিকৃত হয়ে গেছে। নিহত ব্যক্তির পরিচয় এখনো জানা যায়নি।</body>
</article>
