<article>
  <headline>লক্ষ্মীপুরে পাওনা নিয়ে ফেরার পথে ব্যবসায়ী খুন</headline>
  <url>https://www.prothomalo.com/bangladesh/article/1610364/%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AE%E0%A7%80%E0%A6%AA%E0%A7%81%E0%A6%B0%E0%A7%87-%E0%A6%AA%E0%A6%BE%E0%A6%93%E0%A6%A8%E0%A6%BE-%E0%A6%A8%E0%A6%BF%E0%A7%9F%E0%A7%87-%E0%A6%AB%E0%A7%87%E0%A6%B0%E0%A6%BE%E0%A6%B0-%E0%A6%AA%E0%A6%A5%E0%A7%87-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80-%E0%A6%96%E0%A7%81%E0%A6%A8</url>
  <published_at>2019-08-21T17:26:00+06:00</published_at>
  <category>খুন</category>
  <body>লক্ষ্মীপুরে আলমগীর হোসেন (৪০) নামের এক ব্যবসায়ী খুন হয়েছেন। আজ বুধবার দুপুরে সদর উপজেলার কাজির দিঘীরপাড় বাজার এলাকার একটি ডোবা থেকে তাঁর গলাকাটা মরদেহ উদ্ধার করে পুলিশ।আলমগীর হোসেন রায়পুর উপজেলার বামনী ইউনিয়নের সাইছা গ্রামের অধিবাসী। রায়পুর পৌর শহরের প্রধান সড়কে তার তানহা কম্পিউটার নামে একটি ব্যবসা প্রতিষ্ঠান আছে। এ ছাড়া তাঁর সুপারি ও সয়াবিনের ব্যবসাও ছিল।নিহত আলমগীরের স্ত্রী নাসরিন আক্তার জানান, গতকাল মঙ্গলবার বিকেলে উপজেলার মান্দারী বাজারের এক ব্যবসায়ীর কাছ থেকে সুপারি বিক্রির পাওনা ছয় লাখ টাকা আনতে যান আলমগীর। সন্ধ্যা সাড়ে সাতটার দিকে বাসাবাড়ি বাজার এলাকায় এসে সর্বশেষ আলমগীর তাঁর সঙ্গে কথা বলেন। রাত আটটা থেকে তাঁর মুঠোফোন বন্ধ পাওয়া যায়। এরপর রাতে বহু জায়গায় খোঁজাখুঁজি করেও তাঁর সন্ধান পাওয়া যায়নি। আজ বুধবার উপজেলার কাজির দিঘীরপাড় বাজারের পাশের ডোবায় তাঁর গলাকাটা মরদেহ পাওয়া যায়।লক্ষ্মীপুর সদর মডেল থানার ভারপ্রাপ্ত কর্মকর্তা (ওসি) এ কে এম আজিজুর রহমান মিয়া বলেন, আলমগীরকে পরিকল্পিতভাবে গলা কেটে হত্যা করা হয়েছে বলে প্রাথমিকভাবে ধারণা করা হচ্ছে। নিহতের মরদেহ উদ্ধার করে ময়নাতদন্তের জন্য সদর হাসপাতালের মর্গে পাঠানো হয়েছে। হত্যার কারণ ও হত্যাকারীদের শনাক্ত করার কাজ চলছে।</body>
</article>
