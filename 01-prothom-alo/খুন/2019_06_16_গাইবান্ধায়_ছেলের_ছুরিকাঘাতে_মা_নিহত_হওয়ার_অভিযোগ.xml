<article>
  <headline>গাইবান্ধায় ছেলের ছুরিকাঘাতে মা নিহত হওয়ার অভিযোগ</headline>
  <url>https://www.prothomalo.com/bangladesh/article/1599434/%E0%A6%97%E0%A6%BE%E0%A6%87%E0%A6%AC%E0%A6%BE%E0%A6%A8%E0%A7%8D%E0%A6%A7%E0%A6%BE%E0%A7%9F-%E0%A6%9B%E0%A7%87%E0%A6%B2%E0%A7%87%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AE%E0%A6%BE-%E0%A6%A8%E0%A6%BF%E0%A6%B9%E0%A6%A4-%E0%A6%B9%E0%A6%93%E0%A7%9F%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-06-16T13:06:00+06:00</published_at>
  <category>খুন</category>
  <body>গাইবান্ধার সাঘাটা উপজেলায় ছেলের ছুরিকাঘাতে মা নিহত হওয়ার অভিযোগ পাওয়া গেছে।গতকাল শনিবার রাত সাড়ে আটটার দিকে উপজেলার জুম্মারবাড়ি ইউনিয়নের উত্তর বগারভিটা গ্রামে এ ঘটনা ঘটে।নিহত নারীর নাম তাহেরা বেগম (৪২)। এ ঘটনায় তাঁর ছেলে কালাম শেখকে (২৫) আটক করেছে পুলিশ।পুলিশ ও স্থানীয় লোকজনের ভাষ্য, গতকাল রাত আটটার দিকে তুচ্ছ বিষয় নিয়ে মা তাহেরা বেগমের সঙ্গে বাগ্‌বিতণ্ডায় জড়ান ছেলে কালাম শেখ। একপর্যায়ে উত্তেজিত হয়ে কালাম তাঁর মায়ের পাঁজরে ছুরিকাঘাত করেন। তাহেরা বেগমকে সোনাতলা উপজেলা স্বাস্থ্য কমপ্লেক্সে নেওয়ার পথে রাত সাড়ে ১০টার দিকে তিনি মারা যান।সোনাতলা উপজেলা স্বাস্থ্য কমপ্লেক্সের স্বাস্থ্য ও পরিবার পরিকল্পনা কর্মকর্তা মোস্তাফিজুর রহমান বলেন, হাসপাতালে আনার আগেই অতিরিক্ত রক্তক্ষরণে তাহেরা বেগমের মৃত্যু হয়।হাসপাতাল কর্তৃপক্ষের মাধ্যমে খবর পেয়ে সোনাতলা থানার পুলিশ লাশটি উদ্ধার করে।সোনাতলা থানার পরিদর্শক (তদন্ত) জাহিদ হোসেন প্রথম আলোকে বলেন, ময়নাতদন্তের জন্য লাশটি বগুড়ার শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে।সাঘাটা থানার ভারপ্রাপ্ত কর্মকর্তা (ওসি) মোস্তাফিজার রহমান বলেন, খবর পেয়ে রাতেই অভিযান চালিয়ে ছেলে কালাম শেখকে আটক করা হয়েছে। এ ব্যাপারে থানায় হত্যা মামলা দায়েরের প্রস্তুতি চলছে।</body>
</article>
