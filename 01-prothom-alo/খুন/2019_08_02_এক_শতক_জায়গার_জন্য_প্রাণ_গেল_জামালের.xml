<article>
  <headline>এক শতক জায়গার জন্য প্রাণ গেল জামালের</headline>
  <url>https://www.prothomalo.com/bangladesh/article/1607508/%E0%A6%8F%E0%A6%95-%E0%A6%B6%E0%A6%A4%E0%A6%95-%E0%A6%9C%E0%A6%BE%E0%A7%9F%E0%A6%97%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A6%9C%E0%A6%BE%E0%A6%AE%E0%A6%BE%E0%A6%B2%E0%A7%87%E0%A6%B0</url>
  <published_at>2019-08-02T16:01:00+06:00</published_at>
  <category>খুন</category>
  <body>ফেনীর সোনাগাজী উপজেলায় জমিজমা–সংক্রান্ত বিরোধকে কেন্দ্র করে প্রতিপক্ষের হাতে নিহত হয়েছেন জামাল উদ্দিন (৫৫) নামের এক ব্যক্তি। গত বুধবার দিবাগত রাতে উপজেলার মতিগঞ্জ ইউনিয়নের ভাদাদিয়া এলাকার ছয় ভাইয়ের বাড়িতে এ ঘটনা ঘটে। গতকাল বৃহস্পতিবার রাতে চট্টগ্রাম মেডিকেল কলেজ হাসপাতালে চিকিৎসাধীন অবস্থায় মারা যান জামাল উদ্দিন।এ ঘটনায় দুজন প্রতিবন্ধীসহ তিনজন আহত।পুলিশ, নিহত জামালের পরিবার ও স্থানীয় লোকজন জানান, উপজেলার ভাদাদিয়া এলাকার ছয় ভায়ের বাড়ির জামাল উদ্দিনের সঙ্গে এক শতক জায়গা নিয়ে দীর্ঘদিন ধরে পাশের বাড়ির শাহ আলমের পরিবারের বিরোধ চলে আসছে। বিরোধপূর্ণ জায়গা নিয়ে উভয় পরিবারের একাধিক মামলা আদালতে বিচারাধীন। সম্প্রতি ওই জায়গার মামলায় জামাল উদ্দিনের পক্ষে রায় দেন আদালত। এরপর গত ২৪ জুলাই শাহ আলমের লোকজন জায়গাটি দখল করার চেষ্টা করেন। এ সময় বাধা দিলে তাঁরা হামলা চালিয়ে জামাল উদ্দিনসহ তাঁর পরিবারের লোকজনকে মারধর করেন।এ ঘটনায় জামাল উদ্দিন বাদী হয়ে শাহ আলম, তাঁর চার ছেলেসহ সাতজনের নাম উল্লেখসহ অজ্ঞাতনামা কয়েকজনকে আসামি করে থানায় মামলা করেন। পরে তাঁরা আদালতে আত্মসমর্পণ করে কারাবাস শেষে জামিনে বেরিয়ে আসেন। মামলা তুলে নিতে বিভিন্নভাবে জামাল উদ্দিনসহ তাঁর পরিবারের সদস্যদের হুমকি দেন তাঁরা। জামাল উদ্দিন মামলা তুলে নিতে রাজি না হওয়ায় বুধবার দিবাগত রাতে শাহ আলম ও তাঁর চার ছেলের নেতৃত্বে ১০-১২ জন ভাড়াটে সন্ত্রাসী জামাল উদ্দিনের ঘরে হামলা চালান। দরজা ভেঙে ভেতরে ঢুকে জামাল উদ্দিনকে পিটিয়ে নেশাজাতীয় দ্রব্য খাইয়ে দেন।এ সময় পুত্রবধূ জাকিয়া আক্তার চিৎকার করলে শাহ আলমের ছেলে তাঁকেসহ জামাল উদ্দিনের প্রতিবন্ধী দুই ছেলে মাঈন উদ্দিন ও নাছির উদ্দিনকে পিটিয়ে আহত করেন। পরে তাঁরা ঘরের দরজা-জানালাসহ নিত্যপ্রয়োজনীয় জিনিসপত্র ভাঙচুর করে আলমারির তালা ভেঙে ১০ ভরি স্বর্ণালংকার, ২ লাখ টাকাসহ মূল্যবান জিনিসপত্র নিয়ে যান।আহত ব্যক্তিদের চিৎকারে আশপাশের লোকজন এগিয়ে এলে সন্ত্রাসীরা পালিয়ে যান। পরে স্থানীয় লোকজন আহত ব্যক্তিদের উদ্ধার করে উপজেলা স্বাস্থ্য কমপ্লেক্সে নিয়ে আসেন। এর মধ্যে জামাল উদ্দিনের অবস্থা আশঙ্কাজনক হওয়ায় কর্তব্যরত চিকিৎসক উন্নত চিকিৎসার জন্য তাঁকে ফেনী সদর হাসপাতালে পাঠান। সেখান থেকে তাঁকে চট্টগ্রাম মেডিকেল কলেজ হাসপাতালে নেওয়া হয়। গতকাল বৃহস্পতিবার রাতে সাড়ে ৯টার দিকে জামাল উদ্দিন চট্টগ্রাম মেডিকেল কলেজ হাসপাতালে চিকিৎসাধীন অবস্থায় মারা যান। খবর পেয়ে রাতেই পুলিশ ঘটনাস্থল পরিদর্শন করে।জামাল উদ্দিনের পুত্রবধূ জাকিয়া আক্তারের ভাষ্য, মামলা তুলে না নেওয়ায় শাহ আলমের ভাড়াটে সন্ত্রাসীরা তাঁর শ্বশুরকে পিটিয়ে, নেশাজাতীয় দ্রব্য খাইয়ে হত্যা করেছেন। এ ঘটনায় তিনি নিজে বাদী হয়ে মামলার প্রস্তুতি নিচ্ছেন।নিহত জামাল উদ্দিনের বড় ভাই মাহবুল হক বলেন, দীর্ঘ ১০ বছর আগে তাঁর ভাই জামাল উদ্দিন সাইফুল ইসলাম নামের এক আত্মীয়ের কাছ থেকে এক লাখ টাকা দিয়ে বাড়ির ঘরের সামনে এক শতক জায়গা কেনেন। জায়গাটি শাহ আলমও কিনতে চেয়েছিলেন। এরপর থেকে বাড়ির ওই এক শতক জমি নিয়ে উভয়ের মধ্যে বিরোধ সৃষ্টি হয় ও মামলা–মোকদ্দমা চলতে থাকে।সোনাগাজী মডেল থানার উপপরিদর্শক (এসআই) আমিনুল ইসলাম প্রতিপক্ষের হামলায় এক ব্যক্তি নিহত হওয়ার ঘটনার সত্যতা নিশ্চিত করে প্রথম আলোকে বলেন, এ ঘটনায় থানায় মামলার প্রস্তুতি চলছে। জিজ্ঞাসাবাদের জন্য এক নারীকে আটক করা হয়েছে।</body>
</article>
