<article>
  <headline>রাঙামাটিতে যুবলীগ নেতাকে গুলি করে হত্যা</headline>
  <url>https://www.prothomalo.com/bangladesh/article/1594860/%E0%A6%B0%E0%A6%BE%E0%A6%99%E0%A6%BE%E0%A6%AE%E0%A6%BE%E0%A6%9F%E0%A6%BF%E0%A6%A4%E0%A7%87-%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-05-20T09:45:00+06:00</published_at>
  <category>খুন</category>
  <body>রাঙামাটির রাজস্থলী উপজেলার বাঙ্গালহালিয়া ইউনিয়নে সন্ত্রাসীরা যুবলীগের এক নেতাকে গুলি করে হত্যা করেছে। গতকাল রোববার রাত ১১টার দিকে এই হত্যাকাণ্ড ঘটে।নিহত ব্যক্তির নাম ক্য হ্লা চিং মারমা (৪০)। তাঁর বাড়ি বাঙ্গালহালিয়া ইউনিয়নের আগাপাড়ায়।ক্য হ্লা চিং মারমা বাঙ্গালহালিয়া ইউনিয়নের ৮ নম্বর ওয়ার্ড যুবলীগের সভাপতি ছিলেন।পুলিশ ও স্থানীয় লোকজনের ভাষ্য, গতকাল রাত ১১টার দিকে বাঙ্গালহালিয়া ইউনিয়নের আগাপাড়ায় ক্য হ্লা চিং মারমার বাড়িটি একদল অস্ত্রধারী সন্ত্রাসী ঘেরাও করে। পরে দুজন জোর করে বাড়ির ভেতরে ঢোকে। অস্ত্রের মুখে ক্য হ্লা চিং মারমাকে তুলে নেওয়ার চেষ্টা করা হয়। তুলে নিতে ব্যর্থ হলে তাঁকে গুলি করা হয়। তাঁর মৃত্যু নিশ্চিত হওয়ার পর সন্ত্রাসীরা চলে যায়।খবর পেয়ে ঘটনাস্থলে গিয়ে পুলিশ ক্য হ্লা চিং মারমার লাশ উদ্ধার করে।কাপ্তাইয়ের চন্দ্রঘোনা থানার ভারপ্রাপ্ত কর্মকর্তা (ওসি) মোহাম্মদ আশরাফ উদ্দিন প্রথম আলোকে বলেন, নিহত যুবলীগ নেতার লাশ উদ্ধার করে থানায় আনা হয়েছে। ময়নাতদন্তের জন্য আজ সোমবার তাঁর লাশ রাঙামাটি জেনারেল হাসপাতালের মর্গে পাঠানো হবে। এ ঘটনায় এখনো কেউ মামলা করেনি।</body>
</article>
