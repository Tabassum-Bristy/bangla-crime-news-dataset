<article>
  <headline>ইডেনের সাবেক অধ্যক্ষ হত্যাকাণ্ডে আরেক গৃহকর্মী গ্রেপ্তার</headline>
  <url>https://www.prothomalo.com/bangladesh/article/1580458/%E0%A6%87%E0%A6%A1%E0%A7%87%E0%A6%A8%E0%A7%87%E0%A6%B0-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%85%E0%A6%A7%E0%A7%8D%E0%A6%AF%E0%A6%95%E0%A7%8D%E0%A6%B7-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%95%E0%A6%BE%E0%A6%A3%E0%A7%8D%E0%A6%A1%E0%A7%87-%E0%A6%86%E0%A6%B0%E0%A7%87%E0%A6%95-%E0%A6%97%E0%A7%83%E0%A6%B9%E0%A6%95%E0%A6%B0%E0%A7%8D%E0%A6%AE%E0%A7%80</url>
  <published_at>2019-02-24T15:52:00+06:00</published_at>
  <category>খুন</category>
  <body>ইডেন মহিলা কলেজের সাবেক অধ্যক্ষ মাহফুজা চৌধুরী পারভিনকে হত্যার ঘটনায় গৃহকর্মী রেশমাকে গ্রেপ্তার করা হয়েছে। রেশমাকে গ্রেপ্তারের বিষয়টি আজ রোববার নিশ্চিত করেছেন নিউমার্কেট থানার ভারপ্রাপ্ত কর্মকর্তা (ওসি) আতিকুল ইসলাম।পুলিশ সূত্রে জানা গেছে, আজ রাজধানীর মিরপুর এলাকা থেকে রেশমাকে গ্রেপ্তার করা হয়। এরপর তাঁকে নিউমার্কেট থানায় আনা হয়।গত ১০ ফেব্রুয়ারি নিজের বাসায় খুন হন মাহফুজা চৌধুরী পারভিন। এলিফ্যান্ট রোডের সুকন্যা টাওয়ারের বাসায় থাকতেন তিনি। এ ঘটনার পর তাঁর বাসার দুই গৃহকর্মী স্বপ্না ও রেশমা পালিয়ে যান। এ খুনের সঙ্গে জড়িত হিসেবে পুলিশ প্রাথমিকভাবে তাঁদের সন্দেহ করছে।মাহফুজার স্বামী ইসমত কাদির গামা মুক্তিযোদ্ধা সংসদ কেন্দ্রীয় কমান্ড কাউন্সিলের সাবেক ভাইস চেয়ারম্যান। মাহফুজা চৌধুরী ২০০৯ থেকে ২০১২ সাল পর্যন্ত ইডেন মহিলা কলেজের অধ্যক্ষ ছিলেন। সুকন্যা টাওয়ারের ১৫ ও ১৬ তলায় দুটি ফ্ল্যাটে (ডুপ্লেক্স) এই দম্পতির বহুদিনের সংসার। ওপরের অংশটিতে তাঁরা থাকেন। নিচতলায় রান্নাঘর, গৃহকর্মীদের আবাস। তাঁদের দুই ছেলের একজন সেনাবাহিনীর চিকিৎসক, আরেকজন ব্যাংকে চাকরি করেন বলে জানান স্বজনেরা। তাঁরা এখানে থাকেন না। বাড়িতে তিনজন গৃহকর্মী ছিলেন।মাহফুজা চৌধুরী পারভিন হত্যার ঘটনায় ১১ ফেব্রুয়ারি সকালে রাজধানীর নিউমার্কেট থানায় একটি হত্যা মামলা করেন তাঁর স্বামী ইসমত কাদির গামা। মামলায় তাঁর বাড়ির দুই গৃহকর্মীসহ তিনজনকে আসামি করা হয়েছে। পরে ১৫ ফেব্রুয়ারি মাহফুজা চৌধুরীর বাসার গৃহকর্মী স্বপ্না ওরফে রিতা এবং রুনা নামের এক নারী, যার মাধ্যমে রিতা ওই বাসায় কাজ পেয়েছিলেন তাদের গ্রেপ্তারের কথা জানায় পুলিশ। রিতাকে নেত্রকোনার মদন থানার এলাকা থেকে এবং রুনাকে হত্যাকাণ্ডের পর ঢাকার মিরপুর থেকে গ্রেপ্তার করা হয়।</body>
</article>
