<article>
  <headline>বেড়াতে নিয়ে গিয়ে ভাইকে হত্যা, গ্রেপ্তার খালাতো ভাই</headline>
  <url>https://www.prothomalo.com/bangladesh/article/1499281/%E0%A6%AC%E0%A7%87%E0%A7%9C%E0%A6%BE%E0%A6%A4%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%AD%E0%A6%BE%E0%A6%87%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A6%96%E0%A6%BE%E0%A6%B2%E0%A6%BE%E0%A6%A4%E0%A7%8B-%E0%A6%AD%E0%A6%BE%E0%A6%87</url>
  <published_at>2018-05-30T14:58:00+06:00</published_at>
  <category>খুন</category>
  <body>বেড়াতে নিয়ে যাওয়ার কথা বলে ১০ বছরের মিনহাজুল ইসলাম নিয়ে বের হয়েছিল তার খালাতো ভাই আজিজুর রহমান। রাতে আজিজুর মিনহাজুলকে ছাড়াই ফিরে আসে। পরে পরিবারকে তিনি জানায় ছোট ভাইটিকে তিনি হত্যা করেছেন। আজ বুধবার অন্য একটি গ্রাম থেকে মিনহাজের লাশ পাওয়া যায়। পুলিশ আজিজুরকে গ্রেপ্তার করেছে।গতকাল মঙ্গলবার দিনাজপুরে এ ঘটনা ঘটে। মিনহাজুল বিরামপুর উপজেলার জোতবানী গ্রামের কৃষি শ্রমিক দেলোয়ার হোসেনের ছেলে। সে চকবিশু সরকারি প্রাথমিক বিদ্যালয়ের তৃতীয় শ্রেণির ছাত্র ছিল। আজ নবাবগঞ্জ থেকে মিনহাজুলের লাশ উদ্ধার হয়।দেলোয়ার হোসেন আজ দুপুরে বিরামপুর থানায় প্রথম আলোকে জানান, গতকাল দুপুর ১২টার দিকে আজিজুর মিনহাজুলকে নিয়ে হাকিমপুরে শ্বশুর বাড়িতে বেড়াতে যাবে বলে বের হয়। রাত ৯ টার দিকে আজিজুর একা বাড়িতে ফিরে আসে। পরিবারের লোকজন মিনহাজুলের খোঁজ করলে আজিজুর জানায় সে মিনহাজুলকে নবাবগঞ্জে নিয়ে হত্যা করেছে।জোতবানী ইউনিয়নের ইউপি সদস্য মর্জিনা বেগম প্রথম আলোকে জানান, আজিজুরকে নিয়ে তিনিসহ পরিবারের সদস্যরা মিনহাজুলের লাশ খুঁজতে বের হয়। কিন্তু আজিজুর সারা রাত ধরে একেক বার একেক স্থানের কথা বলে হয়রানি করে। আজ বেলা ১১টার দিকে আজিজুরকে বিরামপুর থানার পুলিশের কাছে সোপর্দ করা হয়।বিরামপুর থানার পরিদর্শক (তদন্ত) মো. রইচ উদ্দিন প্রথম আলোকে জানান, ঘটনাটি নবাবগঞ্জ থানায় হওয়ায় আজিজুরকে নবাবগঞ্জ থানায় হস্তান্তর করা হয়েছে।নবাবগঞ্জ থানার ভারপ্রাপ্ত কর্মকর্তা (ওসি) সুব্রত কুমার সরকার প্রথম আলোকে জানান, সকালে এলাকাবাসী চকদুলু গ্রামে একটি শিশুর লাশ দেখতে পেয়ে পুলিশকে খবর দেয়। পরে দুপুরের দিকে মিনহাজুলের পরিবারের লোকজন এসে লাশটি শনাক্ত করে। লাশ উদ্ধার করে ময়নাতদন্তের জন্য পাঠানো প্রস্তুতি চলছে। ঘটনায় নিহত মিনহাজুলের বাবা মামলার প্রস্তুতি নিচ্ছেন বলে জানান।</body>
</article>
