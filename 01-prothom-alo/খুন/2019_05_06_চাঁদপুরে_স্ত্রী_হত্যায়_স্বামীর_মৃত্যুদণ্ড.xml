<article>
  <headline>চাঁদপুরে স্ত্রী হত্যায় স্বামীর মৃত্যুদণ্ড</headline>
  <url>https://www.prothomalo.com/bangladesh/article/1592500/%E0%A6%9A%E0%A6%BE%E0%A6%81%E0%A6%A6%E0%A6%AA%E0%A7%81%E0%A6%B0%E0%A7%87-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81%E0%A6%A6%E0%A6%A3%E0%A7%8D%E0%A6%A1</url>
  <published_at>2019-05-06T16:58:00+06:00</published_at>
  <category>খুন</category>
  <body>চাঁদপুরের হাজীগঞ্জে আকলিমা আক্তার নামের এক গৃহবধূকে হত্যার দায়ে স্বামী ফারুক হোসেনকে মৃত্যুদণ্ডাদেশ দেওয়া হয়েছে। চাঁদপুরের জেলা ও দায়রা জজ মো. জুলফিকার আলী খাঁন আজ সোমবার এ রায় দেন। একই সঙ্গে তাঁকে ১০ হাজার টাকা জরিমানা করা হয়েছে।মৃত্যুদণ্ডপ্রাপ্ত আসামি ফারুক হোসেনের বাড়ি হাজীগঞ্জ উপজেলার এনায়েতপুরে। তিনি পেশায় একজন কসাই। নিহত গৃহবধূ আকলিমার বাড়ি একই উপজেলার পালিশারা গ্রামে।মামলার বিবরণে জানা যায়, ২০১৩ সালে ফারুক হোসেনের সঙ্গে আকলিমা আক্তারের বিয়ে হয়। বিয়ের পর থেকে তাঁর স্বামী যৌতুকের জন্য আকলিমাকে বিভিন্নভাবে চাপ দিতে থাকেন। টাকা না পেয়ে তিনি ২০১৫ সালের ২৯ জুন দুপুরে আকলিমাকে শ্বাসরোধ করে হত্যা করেন। এই ঘটনায় আকলিমার মামা মো. আবুল কালাম বাদী হয়ে হাজীগঞ্জ থানায় ফারুক হোসেন ও তাঁর মা শাশুড়ি মনি বেগমকে আসামি করে একটি হত্যা মামলা করেন।আদালতে সরকারের পক্ষে মামলা পরিচালনা করেন সরকারি কৌঁসুলি (পিপি) আমান উল্লাহ এবং আসামি পক্ষে মামলা পরিচালনা করেন গাজী মোহাম্মদ দুলাল।এই মামলার অপর আসামি গৃহবধূর শাশুড়ি মনি বেগমকে বেকসুর খালাস দেওয়া হয়েছে।</body>
</article>
