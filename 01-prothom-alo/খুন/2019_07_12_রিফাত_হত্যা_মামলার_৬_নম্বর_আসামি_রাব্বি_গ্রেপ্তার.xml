<article>
  <headline>রিফাত হত্যা মামলার ৬ নম্বর আসামি রাব্বি গ্রেপ্তার</headline>
  <url>https://www.prothomalo.com/bangladesh/article/1603860/%E0%A6%B0%E0%A6%BF%E0%A6%AB%E0%A6%BE%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%9B%E0%A7%9F-%E0%A6%A8%E0%A6%AE%E0%A7%8D%E0%A6%AC%E0%A6%B0-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%B0%E0%A6%BE%E0%A6%AC%E0%A7%8D%E0%A6%AC%E0%A6%BF-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-07-12T14:01:00+06:00</published_at>
  <category>খুন</category>
  <body>বরগুনার আলোচিত রিফাত শরীফ হত্যা মামলার ৬ নম্বর আসামি রাব্বি আকনকে গ্রেপ্তার করেছে পুলিশ।গতকাল বৃহস্পতিবার রাতে সংবাদ সম্মেলন করে রাব্বিকে গ্রেপ্তার করার কথা জানান বরগুনার পুলিশ সুপার মারুফ হোসেন। রাব্বির বাড়ি বরগুনা সদর উপজেলার কেওড়াবুনিয়া এলাকায়। বাবার নাম মো. আবুল কালাম আজাদ।গতকাল রাত পৌনে ১০টার দিকে পুলিশ সুপারের কার্যালয়ে সংবাদ সম্মেলনের আয়োজন করা হয়। সংবাদ সম্মেলনে এই মামলার তদন্তের অগ্রগতি নিয়ে সন্তোষ প্রকাশ করেন পুলিশ সুপার মারুফ হোসেন।রাব্বিকে গ্রেপ্তারের বিষয়ে বরগুনার পুলিশ সুপার বলেন, গোপন সংবাদের ভিত্তিতে বৃহস্পতিবার রাত পৌনে ৯টার দিকে রাব্বিকে গ্রেপ্তার করা হয়। তবে তাঁকে কোথা থেকে গ্রেপ্তার করা হয়েছে, তদন্তের স্বার্থে তা জানাননি তিনি।পুলিশ সুপার জানান, রিফাত শরীফ হত্যা মামলার এজাহারভুক্ত সাত আসামিকে এখন পর্যন্ত গ্রেপ্তার করা হয়েছে। এ ছাড়া সন্দেহভাজন আরও সাতজনকে গ্রেপ্তার করা হয়েছে। গ্রেপ্তার হওয়া আসামিদের মধ্যে সাতজন আদালতে ১৬৪ ধারায় স্বীকারোক্তিমূলক জবানবন্দি দিয়েছেন। আসামিরা স্বীকারোক্তিমূলক জবানবন্দিতে চাঞ্চল্যকর সব তথ্য দিয়েছেন। এসব আসামির আশ্রয়-প্রশ্রয়দাতাদেরও আইনের আওতায় আনা হচ্ছে।আসামিদের স্বীকারোক্তিতে আসা চাঞ্চল্যকর তথ্যের বিষয়ে জানতে চাইলে পুলিশ সুপার বলেন, ‘তদন্তের স্বার্থে আমরা সেসব তথ্য এই মুহূর্তে বলতে চাচ্ছি না। তবে আসামিদের যাঁরা আশ্রয়–প্রশ্রয়দাতা, তাঁদেরও আমরা আইনের আওতায় আনছি। যেসব আসামি এখনো পলাতক, তাঁদের যাঁরা আশ্রয়প্রশ্রয় দিচ্ছেন, তাঁদেরও আইনের আওতায় আনা হবে।’মামলার ২ নম্বর আসামি রিফাত ফরাজীর স্বীকারোক্তি অনুযায়ী গত সোমবার হত্যায় ব্যবহৃত রামদা উদ্ধার করে পুলিশ।মামলার প্রধান আসামি সাব্বির আহমেদ ওরফে নয়ন বন্ড পুলিশের সঙ্গে ‘বন্দুকযুদ্ধে’ নিহত হয়েছেন।</body>
</article>
