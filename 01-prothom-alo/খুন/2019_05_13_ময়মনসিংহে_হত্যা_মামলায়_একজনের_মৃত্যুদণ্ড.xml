<article>
  <headline>ময়মনসিংহে হত্যা মামলায় একজনের মৃত্যুদণ্ড</headline>
  <url>https://www.prothomalo.com/bangladesh/article/1593738/%E0%A6%AE%E0%A7%9F%E0%A6%AE%E0%A6%A8%E0%A6%B8%E0%A6%BF%E0%A6%82%E0%A6%B9%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%8F%E0%A6%95%E0%A6%9C%E0%A6%A8%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81%E0%A6%A6%E0%A6%A3%E0%A7%8D%E0%A6%A1</url>
  <published_at>2019-05-13T19:36:00+06:00</published_at>
  <category>খুন</category>
  <body>ময়মনসিংহে স্কুলছাত্র মাহবুবুর রহমান ওরফে মারুফ (১০) হত্যার দায়ে একজনকে মৃত্যুদণ্ড নিয়েছেন আদালত। একই সঙ্গে ১০ হাজার টাকা অর্থদণ্ড দেওয়া হয়েছে। আজ সোমবার দুপুরে ময়মনসিংহের জেলা ও দায়রা জজ বিশেষ আদালতের বিচারক মো. হেলাল উদ্দিন এ রায় দেন।দণ্ডপ্রাপ্ত ব্যক্তির নাম রাকিবুল ইসলাম (২৫)। তিনি সম্পর্কে নিহত স্কুলছাত্র মাহবুবুর রহমানের ফুপাতো ভাই।মামলার সংক্ষিপ্ত বিবরণ সূত্রে জানা যায়, মাহবুবুর রহমান ময়মনসিংহ শহরের একটি বেসরকারি স্কুলের তৃতীয় শ্রেণির শিক্ষার্থী ছিল। তার বাড়ি ময়মনসিংহের মুক্তাগাছা উপজেলার পাইকা শিমুল গ্রামে। বিরোধের জের ধরে ২০১৩ সালের ১৯ অক্টোবর সন্ধ্যায় পাইকা শিমুল গ্রামের বাড়ি থেকে মাহবুবুরকে থেকে ডেকে নিয়ে যান রাকিবুল ইসলাম। পরে পুকুরের পানিতে ডুবিয়ে ও ছুরিকাঘাতে হত্যা করে তাকে। হত্যার পর লাশ গুমের জন্য একটি বস্তায় ভরে পুকুরের পাশে জঙ্গলে লুকিয়ে রাখা হয়। পরে অনেক খোঁজাখুঁজির পর বস্তাসহ লাশ উদ্ধার করা হয়। এ ঘটনায় ২১ অক্টোবর নিহতের বাবা আরব আলী বাদী হয়ে রাকিবুল ইসলাম রাকিব, তাঁর ভাই রেজাউল করিম ও তাদের বাবা আবদুর রাজ্জাকের নামে মুক্তাগাছা থানায় একটি হত্যা মামলা করেন।মামলার দীর্ঘ শুনানি শেষে রাকিবুল ইসলামের মৃত্যুদণ্ড দেন বিচারক। মামলার অপর দুই আসামিকে অব্যাহতি দেওয়া হয়েছে। </body>
</article>
