<article>
  <headline>নিহত ফরহাদ বাড্ডা ইউনিয়ন আ.লীগের সাধারণ সম্পাদক</headline>
  <url>https://www.prothomalo.com/bangladesh/article/1510661/%E0%A6%A8%E0%A6%BF%E0%A6%B9%E0%A6%A4-%E0%A6%AB%E0%A6%B0%E0%A6%B9%E0%A6%BE%E0%A6%A6-%E0%A6%AC%E0%A6%BE%E0%A6%A1%E0%A7%8D%E0%A6%A1%E0%A6%BE-%E0%A6%87%E0%A6%89%E0%A6%A8%E0%A6%BF%E0%A7%9F%E0%A6%A8-%E0%A6%86.%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%B8%E0%A6%BE%E0%A6%A7%E0%A6%BE%E0%A6%B0%E0%A6%A3-%E0%A6%B8%E0%A6%AE%E0%A7%8D%E0%A6%AA%E0%A6%BE%E0%A6%A6%E0%A6%95</url>
  <published_at>2018-06-15T15:47:00+06:00</published_at>
  <category>খুন</category>
  <body>রাজধানীর বাড্ডায় দুর্বৃত্তদের গুলিতে স্থানীয় আওয়ামী লীগ নেতা নিহত হয়েছেন। আজ শুক্রবার দুপুরে জুমার নামাজের পর বাড্ডার পূর্বাঞ্চল ১ নম্বর লেনের বায়তুস সালাম জামে মসজিদের পাশে এ ঘটনা ঘটে।নিহত ফরহাদ হোসেন (৫০) বাড্ডা ইউনিয়ন আওয়ামী লীগের সাধারণ সম্পাদক।বাড্ডা থানার পরিদর্শক (অভিযান) আবুল কালাম আজাদ প্রথম আলোকে বলেন, জুমার নামাজের পর ফরহাদ যখন মসজিদ থেকে বের হন, তখন ১০০ গজ দূরত্ব পার হতে না হতেই আগে থেকে ওত পেতে থাকা সন্ত্রাসীরা তাঁকে লক্ষ করে গুলি করে। তিনি মাটিতে লুটিয়ে পড়েন। ঘটনাস্থলের পাশেই পুলিশের টহল গাড়ি ছিল। তাৎক্ষণিক তাঁকে উদ্ধার করে ইউনাইটেড হাসপাতালে নিয়ে গেলে চিকিৎসকেরা মৃত ঘোষণা করেন।এক প্রশ্নের জবাবে তিনি বলেন, মোট কতজন সন্ত্রাসী ছিল, তা এখন পর্যন্ত নিশ্চিত নন। এখন পর্যন্ত দুজন ছিল বলে তথ্য পেয়েছেন। গুলি করেই তারা পালিয়ে যায়।বাড্ডা থানার পরিদর্শক (তদন্ত) নজরুল ইসলাম বলেন, কী কারণে তাঁকে হত্যা করা হয়েছে, তা এখনো জানা যায়নি। ঘটনাস্থলের আশপাশে সিসি ক্যামেরা রয়েছে। সেগুলোর ফুটেজ সংগ্রহ করে আসামিদের শনাক্ত করার চেষ্টা চলছে।</body>
</article>
