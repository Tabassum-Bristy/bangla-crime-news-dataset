<article>
  <headline>মাকে ‘খুনের পর আত্মহত্যার চেষ্টাকারী’ ছেলে হাসপাতালে</headline>
  <url>https://www.prothomalo.com/bangladesh/article/1482526/%E0%A6%AE%E0%A6%BE%E0%A6%95%E0%A7%87-%E2%80%98%E0%A6%96%E0%A7%81%E0%A6%A8%E0%A7%87%E0%A6%B0-%E0%A6%AA%E0%A6%B0-%E0%A6%86%E0%A6%A4%E0%A7%8D%E0%A6%AE%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%95%E0%A6%BE%E0%A6%B0%E0%A7%80%E2%80%99-%E0%A6%9B%E0%A7%87%E0%A6%B2%E0%A7%87</url>
  <published_at>2018-05-04T21:30:00+06:00</published_at>
  <category>খুন</category>
  <body>ভোলার দৌলতখান উপজেলায় ছেলের বিরুদ্ধে মাকে কুপিয়ে হত্যা করার অভিযোগ উঠছে। মাকে খুন করার পরে ছেলে নিজের পেটে নিজে ছুরি চালিয়ে আত্মহত্যারও চেষ্টা করেন। পরে স্থানীয়রা ছেলেকে উদ্ধার করে ভোলা সদর হাসপাতালে ভর্তি করে। শুক্রবার রাত আটটার দিকে এ ঘটনা ঘটে।দৌলতখান থানার ভারপ্রাপ্ত কর্মকর্তা (ওসি) এনায়েত হোসেন ও স্থানীয় লোকজনের সঙ্গে কথা বলে জানা যায়, দৌলতখান উপজেলার চর খলিফা ইউনিয়নের দিদারুল্যাহ গ্রামের মা বকুল বিবির (৫২) সঙ্গে ছেলে রেজাউল করিমের (৩২) জমিজমা নিয়ে কথা-কাটাকাটি হয়। ঝগড়ার একপর্যায়ে মা ছেলেকে দা দিয়ে কোপ মারে। এতে ক্ষিপ্ত ছেলে মাকে এলোপাতাড়ি কুপিয়ে হত্যা করে। মায়ের চিৎকারে স্থানীয় লোকজন ছুটে আসে, ততক্ষণে মা মারা যান। সবার সামনে ছেলে নিজের পেটে নিজে ছুরি ঢুকিয়ে আত্মহত্যার চেষ্টা করে। পরে তাকে ভোলা সদর হাসপাতালে নিয়ে যাওয়া হয়।স্থানীয়রা আরও জানান, মা বকুল বিবি মানসিকভাবে একটু ভারসাম্যহীন ছিলেন। এ ঘটনার পরে ঘটনাস্থলে পুলিশ ও জনপ্রতিনিধিরা যান। ওসি জানান, এ বিষয়ে তদন্ত চলছে।</body>
</article>
