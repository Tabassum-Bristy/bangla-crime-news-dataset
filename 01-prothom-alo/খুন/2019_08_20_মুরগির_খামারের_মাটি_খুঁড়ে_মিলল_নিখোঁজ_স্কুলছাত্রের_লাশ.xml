<article>
  <headline>মুরগির খামারের মাটি খুঁড়ে মিলল নিখোঁজ স্কুলছাত্রের লাশ</headline>
  <url>https://www.prothomalo.com/bangladesh/article/1610243/%E0%A6%AE%E0%A7%81%E0%A6%B0%E0%A6%97%E0%A6%BF%E0%A6%B0-%E0%A6%96%E0%A6%BE%E0%A6%AE%E0%A6%BE%E0%A6%B0%E0%A7%87%E0%A6%B0-%E0%A6%AE%E0%A6%BE%E0%A6%9F%E0%A6%BF-%E0%A6%96%E0%A7%81%E0%A6%81%E0%A7%9C%E0%A7%87-%E0%A6%AE%E0%A6%BF%E0%A6%B2%E0%A6%B2-%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%87%E0%A6%B0</url>
  <published_at>2019-08-20T23:34:00+06:00</published_at>
  <category>খুন</category>
  <body>ফেনীতে নিখোঁজের আট দিন পর এক স্কুলছাত্রের লাশ উদ্ধার করেছে পুলিশ। সদর উপজেলায় এক মুরগির খামারের মাটি খুঁড়ে মঙ্গলবার তার অর্ধগলিত লাশ উদ্ধার করা হয়। এ ঘটনায় খামারের মালিককে গ্রেপ্তার করেছে পুলিশ ব্যুরো অব ইনভেস্টিগেশন (পিবিআই)।নিহত স্কুলছাত্রের নাম মো. সজীব মির্জা (১৫)। সে ফেনী সদর উপজেলার শর্শদী ইউনিয়নের গজারিয়াকান্দি গ্রামের কাতারপ্রবাসী দেলোয়ার হোসেনের ছেলে। স্থানীয় একটি বিদ্যালয়ের নবম শ্রেণির ছাত্র ছিল সে।পুলিশ ও স্কুলছাত্রের পরিবার সূত্রে জানা গেছে, ১২ আগস্ট ঈদুল আজহার দিন সন্ধ্যায় বাড়ি থেকে বের হয় সজীব। কিন্তু সারা রাতেও বাড়ি না ফেরায় পরদিন সকালে তার মা ফারজানা আক্তার ফেনী থানায় একটি সাধারণ ডায়েরি (জিডি) করেন। বিষয়টি পিবিআইকেও জানানো হয়। গোপন সংবাদের ভিত্তিতে মঙ্গলবার সন্ধ্যায় ঘাঘরা গ্রামের একটি মুরগির খামারে অভিযান চালায় পিবিআই। পরে ওই খামারের মাটি খুঁড়ে সজীবের অর্ধগলিত লাশ উদ্ধার করা হয়। এ সময় খামারের মালিক মো. মানিক মিয়াকে (৪৫) গ্রেপ্তার করা হয়।খামারের মাটি খুঁড়ে স্কুলছাত্রের লাশ উদ্ধারের বিষয়টি প্রথম আলোকে নিশ্চিত করেন ফেনী পিবিআইয়ের অতিরিক্ত পুলিশ সুপার মো. মনিরুজ্জামান।ফেনী সদর থানার ভারপ্রাপ্ত কর্মকর্তা (ওসি) মো. আলমগীর হোসেন প্রথম আলোকে বলেন, মুরগি চুরির ঘটনাকে কেন্দ্র করে এ হত্যাকাণ্ডের ঘটনা ঘটে থাকতে পারে বলে প্রাথমিকভাবে ধারণা করা হচ্ছে। তদন্তে হত্যাকাণ্ডের মূল রহস্য উদ্‌ঘাটিত হবে।</body>
</article>
