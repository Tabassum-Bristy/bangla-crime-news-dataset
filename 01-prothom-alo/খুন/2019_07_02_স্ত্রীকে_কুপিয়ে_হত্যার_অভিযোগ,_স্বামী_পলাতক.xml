<article>
  <headline>স্ত্রীকে কুপিয়ে হত্যার অভিযোগ, স্বামী পলাতক</headline>
  <url>https://www.prothomalo.com/bangladesh/article/1602231/%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80-%E0%A6%AA%E0%A6%B2%E0%A6%BE%E0%A6%A4%E0%A6%95</url>
  <published_at>2019-07-02T14:32:00+06:00</published_at>
  <category>খুন</category>
  <body>রাজধানীর মোহাম্মদপুরে কৃষি মার্কেটের পাশে একটি বাড়িতে স্ত্রীকে স্বামী কুপিয়ে হত্যা করেছেন বলে অভিযোগ উঠেছে। আজ মঙ্গলবার ভোরে এই ঘটনা ঘটে।নিহত ওই নারীর নাম শারমিন আক্তার। তাঁর বাড়ি ভোলায়। তিনি স্বামীর সঙ্গে মোহাম্মদপুরের কৃষি মার্কেটের পাশে সাদেক খান রোডে একটি বাসায় ভাড়া থাকতেন। ঘটনার পর তাঁর স্বামী আমির হোসেন (২৮) পালিয়ে গেছেন।মোহাম্মদপুর থানার উপপরিদর্শক (এসআই) খায়রুল বাশার বলেন, শারমিন তাঁর স্বামীর সঙ্গে কৃষি মার্কেটের পাশে সাদেক খান রোডে একটি বাসায় ভাড়া থাকতেন। প্রতিবেশীরা জানান, আজ সকাল সাড়ে ছয়টার দিকে তাঁদের চিৎকার–চেঁচামেচি শোনেন তাঁরা। প্রাথমিকভাবে ধারণা করা হচ্ছে, কথা-কাটাকাটির একপর্যায়ে আমির শারমিনকে বঁটি দিয়ে এলোপাতাড়ি কুপিয়ে পালিয়ে যান। ঘটনাস্থলেই শারমিন মারা যান। খবর পেয়ে মোহাম্মদপুর থানা-পুলিশ শারমিনের লাশ উদ্ধার করে ময়নাতদন্তের জন্য সোহরাওয়ার্দী মেডিকেল কলেজ হাসপাতালে পাঠিয়েছে।মোহাম্মদপুর থানার ভারপ্রাপ্ত কর্মকর্তা (ওসি) গণেশ গোপাল বিশ্বাস বলেন, এ ঘটনায় মামলার প্রস্তুতি চলছে।</body>
</article>
