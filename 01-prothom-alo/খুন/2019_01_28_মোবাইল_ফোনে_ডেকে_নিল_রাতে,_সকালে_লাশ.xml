<article>
  <headline>মোবাইল ফোনে ডেকে নিল রাতে, সকালে লাশ</headline>
  <url>https://www.prothomalo.com/bangladesh/article/1576482/%E0%A6%AE%E0%A7%87%E0%A6%BE%E0%A6%AC%E0%A6%BE%E0%A6%87%E0%A6%B2-%E0%A6%AB%E0%A7%8B%E0%A6%A8%E0%A7%87-%E0%A6%A1%E0%A7%87%E0%A6%95%E0%A7%87-%E0%A6%A8%E0%A6%BF%E0%A6%B2-%E0%A6%B0%E0%A6%BE%E0%A6%A4%E0%A7%87-%E0%A6%B8%E0%A6%95%E0%A6%BE%E0%A6%B2%E0%A7%87-%E0%A6%B2%E0%A6%BE%E0%A6%B6</url>
  <published_at>2019-01-28T13:13:00+06:00</published_at>
  <category>খুন</category>
  <body>চুয়াডাঙ্গার দামুড়হুদা উপজেলার বারাদী সীমান্তে ভারতীয় অংশে এক বাংলাদেশি নাগরিকের রক্তাক্ত লাশ উদ্ধার করেছে ভারতীয় পুলিশ। আজ সোমবার সকালে এই লাশ উদ্ধারের ঘটনা ঘটে।নিহত ব্যক্তির নাম ওমেদুল ইসলাম। তিনি দামুড়হুদার নাস্তিপুর গ্রামের আবদুল মালেকের ছেলে।নিহত ওমেদুলের স্বজনেরা জানান, গতকাল রোববার রাতে মোবাইলে ফোনে কেউ একজন তাঁকে বাড়ি থেকে ডেকে নেয়। সারা রাত তাঁর কোনো খোঁজ পাওয়া যায়নি। সকালে ভারতীয় সীমান্তে তাঁর লাশ পড়ে থাকার খবর পাওয়া যায়।খবর পেয়ে বর্ডার গার্ড বাংলাদেশ (বিজিবি), ভারতীয় সীমান্তরক্ষী বাহিনী (বিএসএফ) ও পুলিশ কর্মকর্তারা ঘটনাস্থল পরিদর্শন করেন। উভয় পক্ষের আলোচনা সাপেক্ষে লাশ ময়নাতদন্তের জন্য নদীয়া জেলার কৃষ্ণগঞ্জ মর্গে নেয় ভারতীয় পুলিশ।বিজিবি ৬ ব্যাটালিয়নের পরিচালক ইমাম হাসান জানান, ওই ব্যক্তিকে কুপিয়ে হত্যা করা হয়েছে। তিনি মাদক ব্যবসা ও চোরাকারবারের সঙ্গে যুক্ত ছিলেন। প্রতিপক্ষের সঙ্গে বিরোধের জের ধরে এ হত্যাকাণ্ড ঘটে থাকতে পারে।</body>
</article>
