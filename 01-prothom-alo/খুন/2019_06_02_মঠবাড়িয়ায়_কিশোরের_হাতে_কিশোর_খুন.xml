<article>
  <headline>মঠবাড়িয়ায় কিশোরের হাতে কিশোর খুন</headline>
  <url>https://www.prothomalo.com/bangladesh/article/1597394/%E0%A6%AE%E0%A6%A0%E0%A6%AC%E0%A6%BE%E0%A7%9C%E0%A6%BF%E0%A7%9F%E0%A6%BE%E0%A7%9F-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%95%E0%A6%BF%E0%A6%B6%E0%A7%8B%E0%A6%B0-%E0%A6%96%E0%A7%81%E0%A6%A8</url>
  <published_at>2019-06-02T15:41:00+06:00</published_at>
  <category>খুন</category>
  <body>পিরোজপুরের মঠবাড়িয়া উপজেলায় এক কিশোরকে হাতে আরেক কিশোর খুন হয়েছে বলে অভিযোগ পাওয়া গেছে। আজ রোববার বেলা ১১টার দিকে উপজেলার ছোট শৌলা গ্রামে এ ঘটনা ঘটে।নিহত কিশোরের নাম আরিফ হাওলাদার (১৬)। আরিফ উপজেলার ছোট শৌলা গ্রামে কালাম হাওলাদারের ছেলে।পুলিশ ও নিহতের পারিবারিক সূত্রে জানা গেছে, আজ সকালে আরিফ বাড়ির সামনের রাস্তায় প্রতিবেশী আরও কয়েক কিশোরের সঙ্গে খেলা করছিল। বেলা ১১টার দিকে আরিফের সঙ্গে এক কিশোরের (১৭) ঝগড়া হয়। বাগ্‌বিতণ্ডার একপর্যায়ে ওই কিশোর বাড়ি থেকে একটি ছুরি নিয়ে এসে আরিফের মাথার বাঁ পাশে কোপ দেয়। ধারালো ওই ছুরির কোপে আরিফের মাথার বাঁ পাশের কান থেকে গলা পর্যন্ত জখম হয়। স্থানীয়রা আরিফকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন। খবর পেয়ে পুলিশ ময়নাতদন্তের জন্য লাশ উদ্ধার করে পিরোজপুর সদর হাসপাতাল মর্গে পাঠিয়েছে। ঘটনার পর ওই কিশোর ও তাঁর পরিবারের লোকজন পালিয়ে গেছে।মঠবাড়িয়া উপজেলা স্বাস্থ্য কমপ্লেক্সের কর্তব্যরত চিকিৎসক মো. মনিরুজ্জামান বলেন, আজ দুপুর সোয়া ১২টার দিকে আরিফ হাওলাদারকে হাসপাতালে মৃত অবস্থায় নিয়ে আসা হয়। ধারালো অস্ত্রের কোপে তার ধমনি কেটে যায়। ধমনি কেটে যাওয়ায় এবং অতিরিক্ত রক্তক্ষরণে তার মৃত্যু হয়।মঠবাড়িয়া থানার ভারপ্রাপ্ত কর্মকর্তা (ওসি) সৈয়দ আবদুল্লাহ দুপুর দুইটার দিকে বলেন, ঘটনার পর ওই কিশোর ও তার পরিবারের সদস্যরা পালিয়ে গেছে। কিশোরকে গ্রেপ্তারে পুলিশ তৎপর রয়েছে। এ ঘটনায় মামলা প্রক্রিয়াধীন।</body>
</article>
