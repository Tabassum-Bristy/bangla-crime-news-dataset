<article>
  <headline>ফ্লোরিডায় বাংলাদেশি খুন</headline>
  <url>https://www.prothomalo.com/northamerica/article/1535646/%E0%A6%AB%E0%A7%8D%E0%A6%B2%E0%A7%8B%E0%A6%B0%E0%A6%BF%E0%A6%A1%E0%A6%BE%E0%A7%9F-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A6%BF-%E0%A6%96%E0%A7%81%E0%A6%A8</url>
  <published_at>2018-07-18T20:35:00+06:00</published_at>
  <category>খুন</category>
  <body>দুর্বৃত্তের গুলিতে নিহত হয়েছেন ফ্লোরিডার নর্থ লটারডেলে বসবাসকারী একজন বাংলাদেশি অভিবাসী। তাঁর নাম আইয়ুব আলী। স্থানীয় সময় মঙ্গলবার দুপুর পৌনে একটার দিকে ফ্লোরিডার নর্থ লডারডেল সিটিতে নিজ দোকানে কর্মরত অবস্থায় দুর্বৃত্তের গুলিতে নিহত হন তিনি। আইয়ুব আলী ফ্লোরিডা স্টেট আওয়ামী যুবলীগের সহসভাপতি ছিলেন।নর্থ লডারডেল সিটি ব্রোয়ার্ড পুলিশ ও স্থানীয় বাংলাদেশিদের সূত্রে জানা যায়, আইয়ুব আলী নর্থ লডারডেল সিটির সাউথ স্ট্রিটে নিজের দোকান আন্ট মলি’জ ফুড স্টোরে ছিলেন। হঠাৎ দুর্বৃত্তরা দোকানে ঢুকে কোনো কিছু না বলেই তার মাথায় গুলি করে। দোকানের খরিদ্দার ফোনে পুলিশ এসে আইয়ুব আলীকে রক্তাক্ত অবস্থায় উদ্ধার করে স্থানীয় ব্রোয়ার্ড হেলথ মেডিকেল সেন্টারে পাঠায়। সেখানে কর্তব্যরত চিকিৎসকেরা তাঁকে মৃত ঘোষণা করেন।আইয়ুব আলী মৃত্যুর খবর ফ্লোরিডাপ্রবাসীদের মধ্যে ছড়িয়ে পড়লে সেখানে শোকের ছায়া নেমে আসে। স্থানীয় বাংলাদেশিরা মর্গ থেকে লাশ নেওয়ার পরই জানাজা ও দাফনের ব্যবস্থা করবে বলে জানা গেছে।১৯৯৪ সাল থেকেই যুক্তরাষ্ট্রে ছিলেন আইয়ুব আলী। ১০ বছর আগে নর্থ লডারডেল সিটির সাউথ স্ট্রিটে দোকান কিনে সেখানেই ব্যবসা করে আসছেন তিনি। গত বছর পার্কল্যান্ড এলাকায় একটি বাড়িও কিনেছেন আইয়ুব আলী। তিন মেয়ে, এক ছেলে ও স্ত্রী ফারহানাকে নিয়ে সেখানেই থাকেন আইয়ুব আলী। তাঁর বাড়ি চট্টগ্রামের ফটিকছড়ি উপজেলার নানোপুর গ্রামে বলে জানা গেছে।এ নিয়ে গত তিন মাসে যুক্তরাষ্ট্রে গুলিবিদ্ধ হয়ে এবং সন্ত্রাসী হামলায় নিহত বাংলাদেশিদের সংখ্যা দাঁড়াল ৪-এ। একের পর এক ঘটনায় বাংলাদেশিরা সন্ত্রাসের শিকার হওয়ায় উদ্বেগ বাড়ছে কমিউনিটিতে।</body>
</article>
