<article>
  <headline>প্যারিসে ‘সন্ত্রাসী’র ছুরিকাঘাতে নিহত ১</headline>
  <url>https://www.prothomalo.com/international/article/1487891/%E0%A6%AA%E0%A7%8D%E0%A6%AF%E0%A6%BE%E0%A6%B0%E0%A6%BF%E0%A6%B8%E0%A7%87-%E2%80%98%E0%A6%B8%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%BE%E0%A6%B8%E0%A7%80%E2%80%99%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A7</url>
  <published_at>2018-05-13T09:38:00+06:00</published_at>
  <category>খুন</category>
  <body>প্যারিসের কেন্দ্রস্থলে এক ব্যক্তি ছুরিকাঘাতে একজনকে হত্যা এবং চারজনকে আহত করেছেন। ফরাসি কর্মকর্তারা ঘটনাটিকে সন্ত্রাসী হামলা বলে সন্দেহ করছেন। ঘটনাটি অপেরা ডিস্ট্রিক্টে সংঘটিত হয়।হামলাকারী পুলিশের গুলিতে নিহত হন। প্রত্যক্ষদর্শী ব্যক্তিরা বলছেন, তাঁরা লোকটিকে ‘আল্লাহু আকবর’ বলে চিৎকার করতে শুনেছেন। খবর বিবিসির।পরে তথাকথিত ইসলামিক স্টেট (আইএস) দাবি করে, গতকাল শনিবার সন্ধ্যায় তাদের একজন সৈনিক হামলাটি চালিয়েছেন। ঘটনাটি প্যারিসের নৈশজীবনের জন্য খ্যাত একটি এলাকায় সংঘটিত হয়। লোকজন আশ্রয়ের খোঁজে ক্যাফে ও রেস্তোরাঁয় ঢুকে পড়েন। ফরাসি প্রেসিডেন্ট ইমানুয়েল ম্যাখোঁ এক টুইট বার্তায় বলেন, ফ্রান্স আবারও রক্ত দিয়ে দাম চুকিয়েছে, কিন্তু স্বাধীনতার শত্রুদের কাছে এক ইঞ্চিও নতিস্বীকার করবে না।হামলাকারী স্থানীয় সময় রাত সাড়ে নয়টায় (বাংলাদেশ সময় রাত দেড়টা) রু মঁসিয়েঁতে পথচারীদের ছুরিকাঘাত করতে শুরু করেন। তিনি কয়েকটি পানশালা ও রেস্তোরাঁয়ও ঢুকতে চেষ্টা করেন। কিন্তু ভেতরে লুকিয়ে থাকা লোকজন তাঁকে বাধা দেন। পুলিশ আততায়ীকে হত্যা করার আগে প্রথমে স্টেনগান দিয়ে নিরস্ত করতে চেষ্টা করে। লোকটির পরিচয় এখনো পাওয়া যায়নি।হামলায় আহত দুই ব্যক্তির অবস্থা মারাত্মক বলে জানা গেছে।</body>
</article>
