<article>
  <headline>বড়লেখায় নারী আইনজীবীর মরদেহ উদ্ধার</headline>
  <url>https://www.prothomalo.com/bangladesh/article/1596270/%E0%A6%AC%E0%A7%9C%E0%A6%B2%E0%A7%87%E0%A6%96%E0%A6%BE%E0%A7%9F-%E0%A6%A8%E0%A6%BE%E0%A6%B0%E0%A7%80-%E0%A6%86%E0%A6%87%E0%A6%A8%E0%A6%9C%E0%A7%80%E0%A6%AC%E0%A7%80%E0%A6%B0-%E0%A6%AE%E0%A6%B0%E0%A6%A6%E0%A7%87%E0%A6%B9-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-05-27T17:54:00+06:00</published_at>
  <category>খুন</category>
  <body>মৌলভীবাজারের বড়লেখায় আবিদা সুলতানা (৩৫) নামের এক নারী আইনজীবীর মরদেহ উদ্ধার করা হয়েছে। গতকাল রোববার রাত আড়াইটার দিকে উপজেলার মাধবগুল গ্রামে তাঁর বাবার বাড়ি থেকে পুলিশ মরদেহটি উদ্ধার করে।এদিকে আবিদা সুলতানার হত্যাকারীদের গ্রেপ্তার ও বিচারের দাবিতে বিক্ষোভ মিছিল ও মানববন্ধন করেছে মৌলভীবাজার জেলা আইনজীবী সমিতি। খবর পেয়ে পুলিশ ব্যুরো অব ইনভেস্টিগেশন (পিবিআই) ও পুলিশের ঊর্ধ্বতন কর্মকর্তারা ঘটনাস্থল পরিদর্শন করেছেন।পুলিশ, স্থানীয় ও আবিদার পরিবার সূত্রে জানা গেছে, তিন বোনের মধ্যে আবিদা সুলতানা সবার বড়। তিনি মৌলভীবাজার জেলা ও দায়রা জজ আদালতের আইনজীবী। আবিদার স্বামী শরীফুল ইসলাম একটি ওষুধ কোম্পানিতে চাকরি করেন। তাঁর বাড়ি লালমনিরহাটে। তিনি স্বামীর সঙ্গে মৌলভীবাজার শহরে বসবাস করতেন। ঘটনার সময় স্বামী মৌলভীবাজারে ছিলেন। গতকাল রোববার সকালে আবিদা বিয়ানীবাজারে এক বোনের বাড়ি থেকে জরুরি প্রয়োজনে বাবার বাড়িতে যান। বিকেল চারটার দিকে আবিদার বোন তাঁর মুঠোফোনে যোগাযোগের চেষ্টা করেও তাঁকে পাচ্ছিলেন না। পরে আবিদার বোনেরা তাঁকে খুঁজতে বাবার বাড়িতে যান। বাড়িতে গিয়ে তাঁরা কাউকে পাননি। এ সময় ঘরের একটি কক্ষ বন্ধ দেখতে পেয়ে তাঁদের সন্দেহ হয়। পরে তাঁরা রাত ১০টার দিকে পুলিশ নিয়ে গিয়ে কক্ষ খুলে আবিদার লাশ মেঝেতে পড়ে থাকতে দেখেন।আবিদা সুলতানার পৈতৃক বাড়িতে দূর সম্পর্কের আত্মীয় তানভীর আহমদ (৩০) সপরিবারে ভাড়া থাকতেন। ঘটনার পর থেকে তানভীর পলাতক। পুলিশ তানভীরের মা ও স্ত্রীকে জিজ্ঞাসাবাদ করছে।আবিদার বোনের স্বামী মারুফ আহমদ বলেন, গতকাল সকালে আবিদা সুলতানা মৌলভীবাজারে যাওয়ার জন্য সকালে তাঁদের বাড়ি থেকে বেরিয়ে পড়েন। দুই দিন আগে তিনি তাঁদের বাড়িতে বেড়াতে গিয়েছিলেন।বড়লেখা থানার ভারপ্রাপ্ত কর্মকর্তা (ওসি) ইয়াছিনুল হক আজ সোমবার প্রথম আলোকে বলেন, ‘মরদেহের মাথা ও গলায় আঘাতের চিহ্ন আছে। লাশের ময়নাতদন্ত চলছে। বিভিন্ন সূত্র ধরে আমরা এগোচ্ছি। আশা করছি ভালো একটা ফলাফল পাব।’আবিদা সুলতানার হত্যাকারীদের গ্রেপ্তার ও বিচারের দাবিতে আজ সোমবার দুপুরে বিক্ষোভ মিছিল ও মানববন্ধন করেছে মৌলভীবাজার জেলা আইনজীবী সমিতি। শহরের কোর্ট এলাকায় মানববন্ধনে সভাপতিত্ব করেন জেলা আইনজীবী সমিতির সভাপতি এ এস এম আজাদুর রহমান। সাধারণ সম্পাদক কামরুল আহমদ চৌধুরীর সঞ্চালনায় বক্তব্য দেন আইনজীবী শান্তিপদ ঘোষ, আইনজীবী সমিতির সাবেক সভাপতি রমাকান্ত দাশগুপ্ত, সাবেক সাধারণ সম্পাদক মিজানুর রহমান প্রমুখ। মানববন্ধন শেষে তাঁরা আদালত থেকে চৌমোহনা পর্যন্ত বিক্ষোভ মিছিল করেন।</body>
</article>
