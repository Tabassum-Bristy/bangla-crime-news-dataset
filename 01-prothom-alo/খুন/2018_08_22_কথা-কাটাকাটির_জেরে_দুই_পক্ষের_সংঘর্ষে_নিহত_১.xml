<article>
  <headline>কথা-কাটাকাটির জেরে দুই পক্ষের সংঘর্ষে নিহত ১</headline>
  <url>https://www.prothomalo.com/bangladesh/article/1554641/%E0%A6%95%E0%A6%A5%E0%A6%BE-%E0%A6%95%E0%A6%BE%E0%A6%9F%E0%A6%BE%E0%A6%95%E0%A6%BE%E0%A6%9F%E0%A6%BF%E0%A6%B0-%E0%A6%9C%E0%A7%87%E0%A6%B0%E0%A7%87-%E0%A6%A6%E0%A7%81%E0%A6%87-%E0%A6%AA%E0%A6%95%E0%A7%8D%E0%A6%B7%E0%A7%87%E0%A6%B0-%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A7</url>
  <published_at>2018-08-22T17:20:00+06:00</published_at>
  <category>খুন</category>
  <body>বরিশালের মেহেন্দীগঞ্জ উপজেলার কাজীরহাট এলাকার রতনপুর গ্রামে সংঘর্ষের ঘটনায় অলি ঘরামী (৪০) নামের এক ব৵ক্তি নিহত হয়েছেন। এ ঘটনায় পাঁচজন আহত হন। আজ বুধবার সকাল নয়টার দিকে এ সংঘর্ষের ঘটনা ঘটে।আহত ব্যক্তিরা বরিশালের শের-ই-বাংলা মেডিকেল কলেজ হাসপাতালে চিকিৎসাধীন। হাসপাতালের জরুরি বিভাগের চিকিৎসা কর্মকর্তা দাস রনবীর অলি ঘরামীর মৃত্যুর তথ্য নিশ্চিত করেন। অলি রতনপুর এলাকার মজিদ ঘরামীর ছেলে।অলি ঘরামীর ভাই রিপন ঘরামী জানান, আগে থেকেই জমিজমা নিয়ে প্রতিবেশী শাহ আলম ঘরামীর পরিবারের সঙ্গে বিরোধ ছিল। সকালে অলি ঘরামীর বাড়ির সামনের খালের কাছে শাহ আলম পশু কোরবানি দেওয়ার প্রস্তুতি নিচ্ছিলেন। অলি ঘরামী তাঁদের নিষেধ করেন। এতে ক্ষুব্ধ হয়ে শাহ আলমের লোকজন অলির ওপর হামলা চালান এবং ধারালো অস্ত্র দিয়ে কোপান। তাঁকে রক্ষা করতে গিয়ে হুমায়ুন ঘরামী (২৮), কামাল ঘরামী (৩০), মো. মাসুদ (২৫), শাহজিদ হোসেন (২৪) ও আলমগীর হোসেন নামে অলির পাঁচ আত্মীয় (৪৪) হামলার শিকার হন।আহত অলি ঘরামীসহ অন্যদের বরিশালের শের-ই-বাংলা মেডিকেল কলেজ হাসপাতালে ভর্তি করা হলে দুপুর সাড়ে ১২টার দিকে অলিকে মৃত ঘোষণা করেন চিকিৎসক।কাজীরহাট থানার ভারপ্রাপ্ত কর্মকর্তা (ওসি) মো. হারুণ অর রশিদ ঘটনার সত্যতা নিশ্চিত করেন।ওসি বলেন, অলি ও শাহ প্রতিবেশী। তাঁদের বাড়ির সামনে খালে ঘাটলা বাঁধানো রয়েছে। সে ঘাটলায় পশু জবাইকে কেন্দ্র করে তাঁদের মধ্যে বগ্‌বিতণ্ডা হয়। একপর্যায়ে উভয় পক্ষের মধ্যে তা সংঘর্ষে রূপ নেয়। পুলিশ খবর পেয়ে ঘটনাস্থল পরিদর্শন করেছে। এ ঘটনায় দুজনকে আটক করা হয়েছে।</body>
</article>
