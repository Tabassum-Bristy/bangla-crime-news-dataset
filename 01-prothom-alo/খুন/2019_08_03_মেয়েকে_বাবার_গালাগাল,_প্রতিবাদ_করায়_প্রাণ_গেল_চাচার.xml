<article>
  <headline>মেয়েকে বাবার গালাগাল, প্রতিবাদ করায় প্রাণ গেল চাচার</headline>
  <url>https://www.prothomalo.com/bangladesh/article/1607748/%E0%A6%AE%E0%A7%87%E0%A7%9F%E0%A7%87%E0%A6%95%E0%A7%87-%E0%A6%AC%E0%A6%BE%E0%A6%AC%E0%A6%BE%E0%A6%B0-%E0%A6%97%E0%A6%BE%E0%A6%B2%E0%A6%BE%E0%A6%97%E0%A6%BE%E0%A6%B2-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%BE%E0%A6%A6-%E0%A6%95%E0%A6%B0%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2</url>
  <published_at>2019-08-03T21:29:00+06:00</published_at>
  <category>খুন</category>
  <body>ময়মনসিংহের ঈশ্বরগঞ্জে তুচ্ছ ঘটনায় তর্কাতর্কি করতে গিয়ে ছোট ভাইয়ের পিটুনিতে এক ব্যক্তি নিহত হয়েছেন বলে অভিযোগ উঠেছে। শনিবার বিকেলে উপজেলা স্বাস্থ্য কমপ্লেক্সে তাঁর মৃত্যু হয়। এর আগে সকালে উপজেলার সরিষা ইউনিয়নের মাছিমপুর গ্রামে ওই ঘটনা ঘটে।  নিহত ব্যক্তির নাম আবদুল কাদির (৫০)। অভিযুক্তের নাম আবুল কাশেম (৪৫)। ঘটনার পর থেকে তিনি পলাতক আছেন।পুলিশ ও স্থানীয়দের সূত্রে জানা গেছে, সকালে আবদুল কাদির বাড়ির উঠোনে বসে বেতের কাজ করছিলেন। এ সময় তাঁর ছোট ভাই আবুল কাশেম নিজের মেয়েকে গালাগাল করেন। এতে প্রতিবাদ করেন কাদির। এ নিয়ে দুই ভাইয়ের মধ্যে কথা-কাটাকাটি হয়।নিহতের ছেলে মো. শাহজাহান বলেন, তর্কের একপর্যায়ে কাশেম সুপারি গাছের ফালি দিয়ে তাঁর বাবাকে পিটিয়ে গুরুতর আহত করেন। অচেতন অবস্থায় তাঁকে ঈশ্বরগঞ্জ উপজেলা স্বাস্থ্য কমপ্লেক্সে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।নিহতের স্ত্রী আমেনা খাতুন বলেন, ‘আমার স্বামীকে বিনা দোষে পিটিয়ে মেরে ফেলা হয়েছে। আমি এর বিচার চাই।’ঈশ্বরগঞ্জ থানার ভারপ্রাপ্ত কর্মকর্তা (ওসি) আহম্মেদ কবীর হোসেন বলেন, এই ঘটনায় নিহতের পরিবার মামলা করবে বলে জানিয়েছে। ময়মনসিংহ মেডিকেল কলেজ হাসপাতালে নিহতের ময়নাতদন্ত হবে।</body>
</article>
