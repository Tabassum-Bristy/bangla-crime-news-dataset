<article>
  <headline>সোনাগাজীতে অটোরিকশাচালককে গলা কেটে হত্যা</headline>
  <url>https://www.prothomalo.com/bangladesh/article/1600101/%E0%A6%B8%E0%A7%8B%E0%A6%A8%E0%A6%BE%E0%A6%97%E0%A6%BE%E0%A6%9C%E0%A7%80%E0%A6%A4%E0%A7%87-%E0%A6%85%E0%A6%9F%E0%A7%8B%E0%A6%B0%E0%A6%BF%E0%A6%95%E0%A6%B6%E0%A6%BE%E0%A6%9A%E0%A6%BE%E0%A6%B2%E0%A6%95%E0%A6%95%E0%A7%87-%E0%A6%97%E0%A6%B2%E0%A6%BE-%E0%A6%95%E0%A7%87%E0%A6%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-06-20T09:57:00+06:00</published_at>
  <category>খুন</category>
  <body>ফেনীর সোনাগাজী উপজেলায় নূর আলম (৩০) নামের এক অটোরিকশাচালককে গলা কেটে হত্যা করেছে দুর্বৃত্তরা। গতকাল বুধবার রাতে উপজেলার চরমজলিশপুর ইউনিয়নের মিয়াজিঘাট এলাকায় এ ঘটনা ঘটে।এ ঘটনায় জিজ্ঞাসাবাদের জন্য দুজনকে আটক করেছে পুলিশ। রাতেই তারা লাশ উদ্ধার করে ময়নাতদন্তের জন্য ফেনী সদর হাসপাতালের মর্গে পাঠিয়েছে। নিহত নূর আলম উপজেলার বগাদানা ইউনিয়নের দুর্গাপুর এলাকার নূর নবীর ছেলে।পুলিশ ও স্থানীয় লোকজনের ভাষ্য, রাত সাড়ে আটটার দিকে উপজেলার কুঠিরহাট বাজার থেকে যাত্রীবেশে দুই-তিনজন যুবক নূর আলমের গাড়ি ভাড়া করেন। তাঁদের নিয়ে মিয়াজিঘাট সেতু এলাকায় যান তিনি। সেতুটি পার হওয়ার সময় ওই যুবকেরা গাড়ি থামিয়ে চালক নূর আলমকে মারধর করে গাড়ি ছিনিয়ে নেওয়ার চেষ্টা চালান এবং নূর আলমকে ধারালো অস্ত্র দিয়ে আঘাত করেন।রক্তাক্ত অবস্থায় নূর আলম চিৎকার করতে করতে দ্রুত গাড়ি চালিয়ে সেতুর অপর প্রান্তে এসে দোকানের সামনে পড়ে যান। দোকান থেকে লোকজন বেরিয়ে এসে দেখেন, নূর আলম বেঁচে নেই।স্থানীয় কয়েকজন ব্যবসায়ীর ভাষ্য, গলাকাটা অবস্থায় নূর আলম চিৎকার করতে করতে মিয়াজি ঘাটের পূর্ব প্রান্তে দোকানের সামনে আসেন। অটোরিকশা থেকে বের হয়ে মাটিতে লুটিয়ে পড়ে মারা যান তিনি।খবর পেয়ে সোনাগাজী মডেল থানার পুলিশ ঘটনাস্থলে গিয়ে লাশ উদ্ধার করে ময়নাতদন্তের জন্য ফেনী সদর হাসপাতালের মর্গে পাঠায়। রাতেই সোনাগাজী সার্কেলের সহকারী পুলিশ সুপার (সার্কেল) মো. সাইকুল ইসলাম ও মডেল থানার পরিদর্শক (তদন্ত) মো. কামাল হোসেন ঘটনাস্থল পরিদর্শন করেন।সোনাগাজী মডেল থানার পরিদর্শক (তদন্ত) মো. কামাল হোসেন অটোরিকশাচালকের গলাকাটা লাশ উদ্ধারের তথ্যের সত্যতা নিশ্চিত করেছেন। প্রথম আলোকে তিনি বলেন, এ ঘটনায় থানায় মামলার প্রস্তুতি চলছে। রাতে চরমজলিশপুর এলাকা থেকে জিজ্ঞাসাবাদের জন্য দুজনকে আটক করা হয়েছে।</body>
</article>
