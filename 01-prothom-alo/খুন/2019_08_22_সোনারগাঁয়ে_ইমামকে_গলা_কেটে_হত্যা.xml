<article>
  <headline>সোনারগাঁয়ে ইমামকে গলা কেটে হত্যা</headline>
  <url>https://www.prothomalo.com/bangladesh/article/1610463/%E0%A6%B8%E0%A7%8B%E0%A6%A8%E0%A6%BE%E0%A6%B0%E0%A6%97%E0%A6%BE%E0%A6%81%E0%A7%9F%E0%A7%87-%E0%A6%87%E0%A6%AE%E0%A6%BE%E0%A6%AE%E0%A6%95%E0%A7%87-%E0%A6%97%E0%A6%B2%E0%A6%BE-%E0%A6%95%E0%A7%87%E0%A6%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-08-22T12:39:00+06:00</published_at>
  <category>খুন</category>
  <body>নারায়ণগঞ্জের সোনারগাঁ উপজেলার মল্লিকপাড়া গ্রামের নারায়ণদিয়া বায়তুল জালাল জামে মসজিদের ইমামকে গলা কেটে হত্যা করা হয়েছে। আজ বৃহস্পতিবার ভোরে তাঁর মরদেহ উদ্ধার করা হয়। তাঁর নাম দিদারুল ইসলাম। তাঁর বাড়ি খুলনার তেরখাদা থানার রাজাপুর গ্রামে।স্থানীয় লোকজন বলেন, নারায়ণদিয়া বায়তুল জালাল মসজিদের আগের ইমাম চলে যাওয়ায় ২৬ জুলাই পাশের ছোট কাজিরগাঁও মসজিদের ইমাম দিদারুল এখানে আসেন। এই মসজিদে জুমার নামাজ পড়িয়ে তিনি প্রশিক্ষণের কথা বলে ছুটি নেন। গতকাল বুধবার বিকেলে আবার নামাজ পড়ান। আজ ভোরে মুসল্লিরা ফজরের নামাজ আদায় করতে গিয়ে ইমামের মরদেহ দেখতে পান। তাঁরা পুলিশে খবর দেন। খবর পেয়ে পুলিশ ঘটনাস্থল থেকে লাশ উদ্ধার করে। পরে ময়নাতদন্তের জন্য লাশ নারায়ণগঞ্জ জেনারেল হাসপাতালের মর্গে পাঠানো হয়।সোনারগাঁ থানার ভারপ্রাপ্ত কর্মকর্তা (ওসি) মনিরুজ্জামান ঘটনার সত্যতা নিশ্চিত করে বলেন, এ বিষয়ে তদন্ত চলছে।</body>
</article>
