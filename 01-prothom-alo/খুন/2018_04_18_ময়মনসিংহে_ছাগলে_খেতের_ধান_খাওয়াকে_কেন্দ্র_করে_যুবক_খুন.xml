<article>
  <headline>ময়মনসিংহে ছাগলে খেতের ধান খাওয়াকে কেন্দ্র করে যুবক খুন</headline>
  <url>https://www.prothomalo.com/bangladesh/article/1471921/%E0%A6%AE%E0%A7%9F%E0%A6%AE%E0%A6%A8%E0%A6%B8%E0%A6%BF%E0%A6%82%E0%A6%B9%E0%A7%87-%E0%A6%9B%E0%A6%BE%E0%A6%97%E0%A6%B2%E0%A7%87-%E0%A6%A7%E0%A6%BE%E0%A6%A8-%E0%A6%96%E0%A7%87%E0%A6%A4-%E0%A6%96%E0%A6%BE%E0%A6%93%E0%A7%9F%E0%A6%BE%E0%A6%95%E0%A7%87-%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%95%E0%A6%B0%E0%A7%87-%E0%A6%AF%E0%A7%81%E0%A6%AC%E0%A6%95</url>
  <published_at>2018-04-18T10:42:00+06:00</published_at>
  <category>খুন</category>
  <body>ময়মনসিংহের ভালুকা উপজেলায় এক যুবক খুন হয়েছেন। ছাগলে ধান খেত খাওয়াকে কেন্দ্র করে গতকাল মঙ্গলবার উপজেলার কাংশেরকুল গ্রামে এই ঘটনা ঘটে।  খুন হওয়া যুবকের নাম আল আমীন (২৩)। তাঁর বাড়ি কংশেরকুল গ্রামে। বাবার নাম আব্দুল কুদ্দুস।আল-আমীনের চাচা রোবেল মিয়ার ভাষ্য, আল আমীনের বাবা আব্দুল কুদ্দস তাঁর প্রতিবেশী ফজলুল হকের তিন কাঠা জমি বর্গা নিয়ে ধান আবাদ করেছেন। গতকাল দুপুরে ওই খেতের ধান আরেক প্রতিবেশী ফয়েজ উদ্দিনের ছাগলে খায়। এ নিয়ে কুদ্দুসের সঙ্গে ফয়েজের কথা-কাটাকাটি হয়। এ সময় আল আমীন তাঁর বাবার পক্ষ নিয়ে কথা বলেন। এতে উত্তেজনা সৃষ্টি হয়। একপর্যায়ে ফয়েজ দা দিয়ে আল আমীনের মাথার ডান পাশে কোপ দেন। আল আমীন মাটিতে লুটিয়ে পড়েন। তাঁকে উদ্ধার করে প্রথমে ভালুকা উপজেলা স্বাস্থ্য কমপ্লেক্স নেওয়া হয়। পরে তাঁকে ময়মনসিংহ মেডিকেল কলেজ হাসপাতালে পাঠানো হয়। অবস্থার অবনতি হলে আল আমীনকে ঢাকায় পাঠানোর পরামর্শ দেওয়া হয়। রাত আটটার দিকে পথে তাঁর মৃত্যু হয়।ঘটনার বিষয়ে অভিযোগ ওঠা ব্যক্তির বক্তব্য জানা সম্ভব হয়নি।ভালুকা মডেল থানার পরিদর্শক (তদন্ত) মাজাহারুল ইসলাম বলেন, এ ঘটনায় মামলা হবে। ফয়েজ উদ্দিনকে গত রাতে আটক করা হয়েছে।</body>
</article>
