<article>
  <headline>আসল রাজ্জাক হাওয়া, অন্য রাজ্জাক কারাগারে</headline>
  <url>https://www.prothomalo.com/bangladesh/article/1592441/%E0%A6%86%E0%A6%B8%E0%A6%B2-%E0%A6%B0%E0%A6%BE%E0%A6%9C%E0%A7%8D%E0%A6%9C%E0%A6%BE%E0%A6%95-%E0%A6%B9%E0%A6%BE%E0%A6%93%E0%A7%9F%E0%A6%BE-%E0%A6%85%E0%A6%A8%E0%A7%8D%E0%A6%AF-%E0%A6%B0%E0%A6%BE%E0%A6%9C%E0%A7%8D%E0%A6%9C%E0%A6%BE%E0%A6%95-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-05-06T12:50:00+06:00</published_at>
  <category>খুন</category>
  <body>• জোয়েনা হত্যা মামলা• দুজনের নাম প্রায় এক• মা–বাবার নামেও মিল• বাড়িমালিকদের ভাষ্য, তাঁরা আপন ভাইপোশাককর্মী জোয়েনা খাতুনের লাশ উদ্ধার হয়েছিল অজ্ঞাতনামা হিসেবে। একসময় দুই পরিবার এর মালিকানা দাবি করলে ডিএনএ পরীক্ষার মাধ্যমে পরিচয় শনাক্ত হয়। সিসি ক্যামেরার ফুটেজের সূত্র ধরে এই নারীকে হত্যার অভিযোগে এক গাড়িচালক গ্রেপ্তার হন। তিন মাস পর তিনি জামিনে বেরিয়ে যান। পরে ওই গাড়িচালক হিসেবে প্রায় একই নামের আরেকজনকে গ্রেপ্তার করে পুলিশ। এক বছরের বেশি সময় ধরে জেল খাটছেন সেই ব্যক্তি।২০১৫ সালের ২৫ জুন খুন হন জোয়েনা (২০)। ওই দিনই রাজধানীর উত্তরার ৪ নম্বর সেক্টরের একটি বাসার সামনের নর্দমা থেকে তাঁর লাশ উদ্ধার করে পুলিশ। তাঁর বাড়ি কিশোরগঞ্জে। পরিবার থাকে উত্তরার আজমপুরে। পারিবারিক সূত্র বলছে, খুন হওয়ার মাস ছয়েক আগে এক পোশাকশ্রমিককে বিয়ে করেছিলেন জোয়েনা।খুনের ঘটনায় উত্তরা পূর্ব থানায় মামলা করে পুলিশ। ঘটনার তিন মাস পর ‘আব্দুল রাজ্জাক’ (৩০) নামের এক গাড়িচালককে গ্রেপ্তার করে পুলিশ। মাস তিনেক পর ২০১৫ সালের ৬ ডিসেম্বর জামিনে বের হয়ে যান তিনি। এরপর ২০১৮ সালের ১৮ মার্চ আব্দুল রাজ্জাক হিসেবে রংপুর থেকে গ্রেপ্তার করা হয় ‘আব্দুর রাজ্জাক’ নামের আরেক ব্যক্তিকে।জোয়েনার পরিবার, মামলার প্রথম তদন্ত কর্মকর্তা, প্রথম গ্রেপ্তার হওয়া আব্দুল রাজ্জাকের বাসার লোকজন এবং কর্মস্থলের ব্যবস্থাপক প্রত্যেকেই প্রথম আলোকে নিশ্চিত করেছেন, প্রথম যে ব্যক্তি গ্রেপ্তার হয়েছিলেন, তিনি এবং এখন কারাগারে থাকা ব্যক্তি এক নন। মামলাটি এখন ঢাকা মহানগর অষ্টম অতিরিক্ত দায়রা জজ আদালতে বিচারাধীন। ২৮ সাক্ষীর মধ্যে ৫ জন ইতিমধ্যে সাক্ষ্য দিয়েছেন।মা–বাবার নামে মিল, ঠিকানা আলাদা মামলার নথি ঘেঁটে দেখা যায়, ২০১৫ সালের ১৫ সেপ্টেম্বর গ্রেপ্তার হওয়া আব্দুল রাজ্জাকের জাতীয় পরিচয়পত্র অনুযায়ী, তাঁর বাবার নাম মো. হাজেক আলি। মায়ের নাম রানী বেগম। স্থায়ী ও বর্তমান ঠিকানা ঢাকার মিরপুর ১১ নম্বরের বি ব্লকের ৭ নম্বর লেনের একটি বাসা।আর বর্তমানে কারাবন্দী আব্দুর রাজ্জাকের পরিবারের কাছ থেকে সংগ্রহ করা জাতীয় পরিচয়পত্রে দেখা যায়, তাঁর বাবার নামও মো. হাজেক আলী। মায়ের নাম মোছা. রিনা বেগম। ঠিকানা রংপুর সদরের গণেশপুর গ্রাম।দুটি পরিচয়পত্রে দুটি ছবিও আলাদা। একজনের নামের প্রথম অংশ ‘আব্দুল’ অন্যজনের ‘আব্দুর’। দুজনের বাবার নামের আলী বানান ভিন্ন আর মায়ের নামেও আছে ভিন্নতা।গত ২৭ মার্চ মামলার সাক্ষ্য গ্রহণের পর আদালত চত্বরে আব্দুর রাজ্জাকের ছবি তুলে রাখেন প্রথম আলোর আলোকচিত্রী। সেই ছবি এবং দুই জাতীয় পরিচয়পত্রের দুই ছবি নিয়ে গত ৩১ মার্চ আজমপুরের জামতলায় জোয়েনার পরিবারের সদস্যদের দেখানো হয়।জোয়েনার বাবা চা–দোকানদার চান মিয়া বলেন, প্রথম গ্রেপ্তার হওয়া ব্যক্তিকে তাঁরা থানায় দেখেছেন। কিন্তু দ্বিতীয়বার গ্রেপ্তার হওয়া ব্যক্তির ছবি দেখে তাঁরা বলছেন, এই লোক সেই লোক নয়।প্রথম গ্রেপ্তার হওয়া আব্দুল রাজ্জাক উত্তরা ৪ নম্বর সেক্টরে একটি হোটেলের গাড়ি চালাতেন। ঘটনাস্থলের সিসি ক্যামেরার ফুটেজে আসা ওই গাড়ির নম্বর ধরেই তাঁকে শনাক্ত করেছিল পুলিশ। হোটেল কর্তৃপক্ষ পুলিশকে তাঁর জাতীয় পরিচয়পত্র, ড্রাইভিং লাইসেন্স, প্রশংসাপত্র, চারিত্রিক সনদপত্র সবই দিয়েছিল। এই হোটেলের কর্মকর্তা সুমন বাড়ৈ দ্বিতীয়বার গ্রেপ্তার হওয়া ব্যক্তির ছবি দেখে বলেন, ‘না, এই লোক আব্দুল রাজ্জাক নন।’আসামির আইনজীবী মুহাম্মদ হাবিব উল্লাহ প্রথম আলোকে বলেন, জাতীয় পরিচয়পত্রের ভিন্নতা দেখে তিনি আদালতের মাধ্যমে দুজনের নথি দেখেন। সেখানেও তিনি দুই ব্যক্তির অমিল দেখেছেন। এই আইনজীবী বলেন, মূল ব্যক্তি কারাগারে নেই, এমনটা জানিয়ে গত এক বছরে তিনি ১২-১৩ বার আদালতে জামিনের আবেদন করেছেন। কিন্তু রাষ্ট্রপক্ষের বিরোধিতার কারণে আদালত জামিন দেননি।এই মামলার রাষ্ট্রপক্ষের কৌঁসুলি (পিপি) মাজহারুল হক প্রথম আলোকে বলেন, কারাগারে থাকা ব্যক্তি মূল ব্যক্তি নন, এই মর্মে আসামিপক্ষ যে প্রমাণপত্র দেখাচ্ছে, সেগুলো মামলার সাক্ষী পর্যায়ে এখনই বিবেচনা করা যাচ্ছে না।আসামি পাল্টাল কীভাবে জোয়েনা হত্যা মামলার প্রথম তদন্তকারী কর্মকর্তা মো. জামাল উদ্দিন এখন পুলিশের অপরাধ তদন্ত বিভাগে (সিআইডি) কর্মরত। গত ২ এপ্রিল তিনি জানান, অভিযুক্ত ব্যক্তি কারাগারে নেই। গ্রেপ্তার হওয়ার পর আসামি আব্দুল রাজ্জাক তাঁকে বলেছিলেন, জোয়েনার সঙ্গে তাঁর পূর্বপরিচয় ছিল। ঘটনার দিন অবৈধ প্রস্তাবে রাজি না হওয়ায় তিনি ‘স্ক্রু ডাইভার’ দিয়ে খুঁচিয়ে ও শ্বাসরোধ করে তাঁকে খুন করেন।তবে তদন্ত শেষে মামলার অভিযোগপত্র প্রস্তুত করতে গিয়ে জামাল উদ্দিন জানতে পারেন, আব্দুল রাজ্জাক জামিন নিয়ে চলে গেছেন। তিনি তখন মিরপুরের ঠিকানায় গিয়ে তাঁর কোনো হদিস পাননি। আদালতে মামলাটির অভিযোগপত্র দাখিল করেন শফিকুল গণি। এই পুলিশ কর্মকর্তা এখন দক্ষিণখান থানার পরিদর্শক (তদন্ত)। গত ২ এপ্রিল প্রথম আলোকে তিনি বলেন, আব্দুল রাজ্জাকের স্থায়ী ঠিকানা নিশ্চিত হতে না পারায় তিনি অভিযোগপত্র না দিয়ে চূড়ান্ত প্রতিবেদন দিতে চেয়েছিলেন। পরে নির্বাচন কমিশন থেকে জানতে পারেন, আব্দুল রাজ্জাকের স্থায়ী ঠিকানা রংপুর সদরের গণেশপুরে। রংপুর কোতোয়ালি থানার পুলিশও ঠিকানা সঠিক বলে জানায়। এরপর অভিযোগপত্র দেয়।মূল আসামি কারাগারে নেই, এমনটা জানালে এই কর্মকর্তা প্রথম আলোকে বলেন, প্রথম গ্রেপ্তার হওয়া ব্যক্তিকে তিনি দেখেননি। পরে রংপুর পুলিশ যাঁকে গ্রেপ্তার করেছে, তাঁকেও তিনি মামলার কার্যক্রম শুরু হওয়ার পর দেখেছেন। তাই আসল না নকল, কোন আসামি জেলে আছেন, তা তিনি জানেন না।তাঁরা ভাই?আব্দুল রাজ্জাকের জাতীয় পরিচয়পত্রের ঠিকানা ধরে মিরপুর ১১ নম্বরের বি ব্লকের ৭ নম্বর লেনের বাসায় গেলে বাড়ির মালিকদের একজন রাশেদুজ্জামান বলেন, আব্দুর রাজ্জাক নামে এখন যে ব্যক্তি কারাগারে, তাঁর আরেক নাম ফিরোজ। আর প্রথম যে ব্যক্তি গ্রেপ্তার হয়েছিলেন (আব্দুল রাজ্জাক), তাঁর নাম বাবু। দুজন আপন ভাই। তাঁদের আরেক ভাই ইমরান। একসময় এই বাসায় ভাড়া থাকতেন।মামলার নথিতে দেখা যায়, আব্দুল রাজ্জাক জামিন নেওয়ার সময় জামিনদার হয়েছিলেন ফিরোজ নামের এক ব্যক্তি। ওই বাসার লোকজন জানান, তাঁদের আরেক ভাই ইমরান সুপ্রিম কোর্টের এক আইনজীবীর গাড়ি চালাতেন। ওই আইনজীবীর সঙ্গে যোগাযোগ করা হলে তিনি বলেন, ইমরানকে তিনি অনেক আগেই চাকরি থেকে অব্যাহতি দিয়েছেন। পরে একবার দেখাও হয়েছিল। তিনি তখন এক সাংসদের গাড়ি চালাতেন বলে জানিয়েছিলেন।গত ৪ এপ্রিল ইমরানের মুখোমুখি হয় প্রথম আলো। প্রথম ও পরে গ্রেপ্তার দুজনের ছবি দেখিয়ে তাঁর কাছে জানতে চাওয়া হয়, এই দুজন তাঁর ভাই কি না। আর প্রথম গ্রেপ্তার হওয়া তাঁর ছোট ভাই বাবু এখন কোথায়? কোনো প্রশ্নেরই উত্তর দেননি ইমরান। পরে ইমরানের ছবি মিরপুরের বাসার মালিকদের দেখানো হলে তাঁরা নিশ্চিত করেন, এ-ই তাঁদের একসময়কার ভাড়াটে ইমরান। বাড়িমালিকদের দেওয়া তথ্য সম্পর্কে মুঠোফোনে জানতে চাইলে কারাগারে থাকা আব্দুর রাজ্জাকের মা মোছা. রিনা বেগম বিষয়টি স্বীকার করেননি। গত ৫ এপ্রিল সাধারণ দর্শনার্থী হিসেবে কেরানীগঞ্জের কেন্দ্রীয় কারাগারে গিয়ে আব্দুর রাজ্জাকের সঙ্গে কথা হয় এই প্রতিবেদকের। তখন তিনি তিন ভাইয়ের বিষয়টি নিশ্চিত করেন।জোয়েনা খাতুনের বাবা চান মিয়ার বিশ্বাস, কারাগারে থাকা আব্দুর রাজ্জাক, তাঁর মা-বাবা এবং ইমরানকে জিজ্ঞাসাবাদ করলে মূল অভিযুক্তকে খুঁজে বের করা সম্ভব। তিনি বলেন, ‘আমগো মামলা চালানোর কোনো উপায় নাই। সরকার বাদী অইয়া মামলা করছে। তারাই দেখবে বিষয়ডা।’ এ ব্যাপারে জানতে চাইলে সুপ্রিম কোর্টের আইনজীবী শাহদীন মালিক প্রথম আলোকে বলেন, যেহেতু মূল ব্যক্তি কারাগারে নেই বলে প্রশ্ন উঠেছে, সে ক্ষেত্রে বর্তমানে কারাগারে থাকা আব্দুর রাজ্জাক আদালতের কাছে অধিকতর তদন্তের আবেদন করতে পারেন। আবেদনে সন্তুষ্ট হলে আদালত অধিকতর তদন্তের নির্দেশ দিতে পারেন।</body>
</article>
