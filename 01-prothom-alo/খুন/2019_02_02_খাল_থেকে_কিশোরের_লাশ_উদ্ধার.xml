<article>
  <headline>খাল থেকে কিশোরের লাশ উদ্ধার</headline>
  <url>https://www.prothomalo.com/bangladesh/article/1577253/%E0%A6%96%E0%A6%BE%E0%A6%B2-%E0%A6%A5%E0%A7%87%E0%A6%95%E0%A7%87-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-02-02T16:52:00+06:00</published_at>
  <category>খুন</category>
  <body>নেত্রকোনার বারহাট্টা উপজেলা থেকে এক কিশোরের লাশ উদ্ধার করা হয়েছে। আজ শনিবার সকালে বারহাট্টা থানার পুলিশ বাউসী বাজার এলাকার পাশে একটি শুকনো খাল থেকে এই লাশ উদ্ধার করে।মৃত কিশোরের নাম মো. হালিম মিয়া (১৪)। সে বারহাট্টার মৌয়াটি গ্রামের হাবিবুর রহমানের ছেলে। হালিম বাউসী বাজারে জমিরুলের চায়ের দোকানে কাজ করত।স্থানীয় বাসিন্দা ও পুলিশ সূত্রে জানা গেছে, হালিম মিয়া গতকাল শুক্রবার রাতের খাবার শেষে সাড়ে আটটার দিকে বাড়ির সামনে বের হয়। তার ফিরতে দেরি হওয়ায় পরিবারের লোকজন খোঁজ করা শুরু করে। কিন্তু কোথাও তার সন্ধান পাওয়া যায়নি। গতকাল সকালে স্থানীয় লোকজন বাউসী বাজারের কাছে একটি শুকনো খালে এক কিশোরের লাশ দেখে পুলিশে খবর দেয়। পুলিশ গিয়ে লাশ উদ্ধার করে। পরে হালিম মিয়ার পরিবারের লোকজন এসে লাশটি হালিমের বলে শনাক্ত করেন।বারহাট্টা থানার ভারপ্রাপ্ত কর্মকর্তা (ওসি) মো. বদরুল আলম ঘটনার সত্যতা নিশ্চিত করেন। প্রথম আলোকে তিনি বলেন, প্রাথমিকভাবে ধারণা করা হচ্ছে, শত্রুতার জের ধরে কিশোরটিকে শ্বাসরোধে হত্যা করা হয়েছে। ময়নাতদন্তের পর মৃত্যুর কারণ নিশ্চিত হওয়া যাবে।ওসি জানান, লাশের ময়নাতদন্তের জন্য আজ দুপুর সাড়ে ১২টার দিকে নেত্রকোনা আধুনিক সদর হাসপাতালের মর্গে পাঠানো হয়। তিনি জানান, মৃতদেহ উদ্ধারের স্থানটি যেহেতু সদর উপজেলার সীমানায়, তাই নেত্রকোনা মডেল থানায় মামলা হবে।</body>
</article>
