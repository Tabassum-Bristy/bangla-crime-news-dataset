<article>
  <headline>চাঁপাইনবাবগঞ্জ সীমান্তে গুলিবিদ্ধ হয়ে নিহত ২</headline>
  <url>https://www.prothomalo.com/bangladesh/article/1586601/%E0%A6%9A%E0%A6%BE%E0%A6%81%E0%A6%AA%E0%A6%BE%E0%A6%87%E0%A6%A8%E0%A6%AC%E0%A6%BE%E0%A6%AC%E0%A6%97%E0%A6%9E%E0%A7%8D%E0%A6%9C-%E0%A6%B8%E0%A7%80%E0%A6%AE%E0%A6%BE%E0%A6%A8%E0%A7%8D%E0%A6%A4%E0%A7%87-%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7-%E0%A6%B9%E0%A7%9F%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A8</url>
  <published_at>2019-04-02T14:26:00+06:00</published_at>
  <category>খুন</category>
  <body>চাঁপাইনবাবগঞ্জের শিবগঞ্জ উপজেলার মাসুদপুর সীমান্তে গুলিবিদ্ধ হয়ে দুই তরুণের মৃত্যু হয়েছে। গতকাল সোমবার দিবাগত রাত তিনটার দিকে এ ঘটনা ঘটে। ভারতীয় সীমান্তরক্ষী বাহিনী বিএসএফের গুলিতে দুই যুবক মারা গেছেন বলে দাবি করেছে স্থানীয় সূত্র।বর্ডার গার্ড বাংলাদেশ (বিজিবি) অবশ্য গুলিবিদ্ধ হয়ে একজনের মৃত্যুর তথ্যের সত্যতা নিশ্চিত করেছে। তবে ওই ব্যক্তি বিএসএফের গুলিতে নিহত হয়েছেন কি না, তা নিশ্চিত করেনি বিজিবি।এলাকার দুজন ইউনিয়ন পরিষদ (ইউপি) সদস্যসহ স্থানীয় লোকজন জানায়, ভারতীয় গরু আনতে গিয়ে বিএসএফের গুলিতে ওই দুজন নিহত হন। তাঁরা হলেন শিবগঞ্জ উপজেলার মনাকষা ইউনিয়নের তারাপুর মোড়লপাড়ার মো. কালুর ছেলে মিলন (২২) ও তারাপুর ঠুটাপাড়ার আফসার হাজির ছেলে মো.সেনারুল (২৫)। এর মধ্যে মিলনের লাশ গ্রামের পাশে একটি আমবাগানে পড়ে থাকতে দেখা যায়। সেনারুলকে আহত অবস্থায় চিকিৎসার জন্য নিয়ে যাচ্ছিল তাঁর সঙ্গীরা। পথে তাঁর মৃত্যু হলে শিবগঞ্জের খাসেরহাট এলাকায় এক আত্মীয়ের বাড়িতে লাশ রেখে সঙ্গীরা চলে যায়।বিজিবি ৫৩ ব্যাটালিয়নের অধিনায়ক লেফটেন্যান্ট কর্নেল সাজ্জাদ সরোয়ার প্রথম আলোকে জানান, বিজিবি মিলনের মৃত্যুর বিষয়টি নিশ্চিত হয়েছে। তিনি দাবি করেন, মিলন মাদক ব্যবসায়ী চক্রের সদস্য ছিলেন। ওই চক্রের তিন সদস্যকে গ্রেপ্তার করেছে বিজিবি। তবে তাঁর মৃত্যু কীভাবে হয়েছে, এখনো নিশ্চিত হওয়া যায়নি। পরে বিজ্ঞপ্তির মাধ্যমে বিস্তারিত জানানো হবে।</body>
</article>
