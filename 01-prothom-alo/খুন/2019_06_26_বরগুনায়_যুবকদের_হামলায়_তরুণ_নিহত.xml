<article>
  <headline>বরগুনায় যুবকদের হামলায় তরুণ নিহত</headline>
  <url>https://www.prothomalo.com/bangladesh/article/1601302/%E0%A6%AC%E0%A6%B0%E0%A6%97%E0%A7%81%E0%A6%A8%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95%E0%A6%A6%E0%A7%87%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%A4%E0%A6%B0%E0%A7%81%E0%A6%A3-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-06-26T21:26:00+06:00</published_at>
  <category>খুন</category>
  <body>বরগুনা শহরে কয়েক যুবকের ধারালো অস্ত্রের আঘাতে এক তরুণ নিহত হয়েছেন বলে জানা গেছে। বুধবার সকাল সাড়ে ১০টার দিকে কলেজ সড়কের ক্যলিক্স কিন্ডারগার্টেনের সামনে এই ঘটনা ঘটে।নিহত তরুণের নাম রিফাত শরীফ (২২)। তিনি সদর উপজেলার বুড়িরচর ইউনিয়নের দুলাল শরীফের ছেলে। অভিযুক্তদের মধ্যে নয়ন ও রিফাত ফরাজীর নাম বলতে পেরেছেন শরীফের বন্ধুরা।রিফাতের বন্ধু মঞ্জুরুল আলম প্রথম আলোকে বলেন, রিফাতের স্ত্রী আয়েশা সিদ্দিকা বরগুনা সরকারি কলেজের শিক্ষার্থী। আয়েশার বিয়ে নিয়ে নয়নের সঙ্গে রিফাতের দ্বন্দ্ব চলছিল। এ কারণে রিফাত প্রতিদিন আয়েশাকে কলেজে পৌঁছে দিতেন। স্ত্রীকে কলেজে দিয়ে ফেরার পথে হামলার শিকার হন রিফাত। প্রথমে তাঁকে বরগুনা জেনারেল হাসপাতালে নেওয়া হয়। পরে বরিশালের শের–ই–বাংলা মেডিকেল কলেজ হাসপাতালে নেওয়া হলে সেখানে রিফাতের মৃত্যু হয়।মঞ্জুরুল আলমসহ রিফাতের কয়েক বন্ধু জানান, নয়নের নেতৃত্বে রিফাত ফরাজিসহ আরও দুই যুবক ওই হামলায় অংশ নেন। তাঁরা ধারালো অস্ত্র দিয়ে রিফাতের বুকে, ঘাড়ে, পিঠে আঘাত করেন।রিফাতের বন্ধুরা আরও জানান, নয়ন বরগুনা সরকারি কলেজ হোস্টেল–সংলগ্ন আবুবকর সিদ্দিকের ছেলে। দুই মাস আগে রিফাতের সঙ্গে আয়েশার বিয়ে হয়। এরপর থেকে নয়ন আয়শাকে তাঁর সাবেক স্ত্রী দাবি করেন এবং আয়শার ফেসবুক আইডি হ্যাক করে ‘আপত্তিকর পোস্ট’ দেন। এ নিয়ে রিফাতের সঙ্গে নয়নের দ্বন্দ্বের সূত্রপাত।। তবে অভিযুক্ত ব্যক্তিরা পলাতক থাকায় তাঁদের কোনো বক্তব্য নেওয়া সম্ভব হয়নি।বরগুনার সদর থানার ভারপ্রাপ্ত কর্মকর্তা (ওসি) আবির মোহাম্মাদ হোসেন বলেন, ‘খবর পেয়ে আমরা ঘটনাস্থল পরিদর্শন করেছি। অভিযুক্তদের ধরতে তাঁদের বাসাসহ বিভিন্ন স্থানে অভিযান চালানো হয়েছে। নিহতের পরিবারের পক্ষ থেকে এখনো লিখিত অভিযোগ পাইনি।’</body>
</article>
