<article>
  <headline>সহকর্মীদের কিল-ঘুষি, প্রাণ গেল তরুণের</headline>
  <url>https://www.prothomalo.com/bangladesh/article/1587761/%E0%A6%B8%E0%A6%B9%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%A6%E0%A7%87%E0%A6%B0-%E0%A6%95%E0%A6%BF%E0%A6%B2-%E0%A6%98%E0%A7%81%E0%A6%B7%E0%A6%BF-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A6%A4%E0%A6%B0%E0%A7%81%E0%A6%A3%E0%A7%87%E0%A6%B0</url>
  <published_at>2019-04-08T23:43:00+06:00</published_at>
  <category>খুন</category>
  <body>কাজ শেষ করে বাসায় যাওয়ার উদ্দেশে কারখানা থেকে বের হচ্ছিলেন তরুণ শ্রমিক আবুল কাশেম (১৯)। বের হওয়ার আগমুহূর্তে সহকর্মীদের সঙ্গে বাগ্‌বিতণ্ডায় জড়িয়ে পড়েন তিনি। একপর্যায়ে সহকর্মীদের কিল-ঘুষিতে তিনি অজ্ঞান হয়ে পড়েন। পরে কাশেমকে উদ্ধার করে হাসপাতালে নেওয়া হলে তিনি মারা যান। সোমবার ঢাকার সাভারের হেমায়েতপুর এলাকায় রাত আটটার দিকে এই ঘটনা ঘটে।নিহত আবুল কাশেম রংপুর জেলার পীরগঞ্জের বাসিন্দা। হেমায়েতপুরে পদ্মা টিউব নামে একটি কারখানায় তিনি কাজ করতেন। তবে কী বিষয়ে কাশেম বাগ্‌বিতণ্ডায় জড়িয়ে পড়েছিলেন সেটা প্রাথমিকভাবে জানা যায়নি।সাভার মডেল থানার ট্যানারি পুলিশ ফাঁড়ির পরিদর্শক গোলাম নবী বলেন, সহকর্মীদের মারধরের পর অজ্ঞান হয়ে গেলে কাশেমকে স্থানীয় লোকজন একটি বেসরকারি হাসপাতালে নিয়ে যান। সেখানকার চিকিৎসকদের পরামর্শে পরে সাভারের এনাম মেডিকেল কলেজ হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন।আবুল কাশেমের আত্মীয় মিনু বলেন, কাশেমকে হাসপাতালে নেওয়ার খবর পেয়ে তিনি হাসপাতালে ছুটে যান। হাসপাতালে গিয়ে তাঁকে আর জীবিত দেখতে পাননি।</body>
</article>
