<article>
  <headline>নান্দাইলে ছোট ভাইয়ের হাতে বড় ভাই খুন হওয়ার অভিযোগ</headline>
  <url>https://www.prothomalo.com/bangladesh/article/1555028/%E0%A6%A8%E0%A6%BE%E0%A6%A8%E0%A7%8D%E0%A6%A6%E0%A6%BE%E0%A6%87%E0%A6%B2%E0%A7%87-%E0%A6%9B%E0%A7%8B%E0%A6%9F-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%AC%E0%A7%9C-%E0%A6%AD%E0%A6%BE%E0%A6%87-%E0%A6%96%E0%A7%81%E0%A6%A8-%E0%A6%B9%E0%A6%93%E0%A7%9F%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2018-08-26T14:54:00+06:00</published_at>
  <category>খুন</category>
  <body>ময়মনসিংহের নান্দাইল উপজেলায় জমিসংক্রান্ত বিরোধের জের ধরে ছোট ভাইয়ের হাতে বড় ভাই খুন হয়েছেন বলে অভিযোগ উঠেছে। এ সময় চাচার হাত থেকে বাবাকে বাঁচাতে গিয়ে আহত হয়েছেন ছেলে। আজ রোববার দুপুর ১২টার দিকে উপজেলার আচারগাঁও ইউনিয়নের পূর্ব শিবনগর গ্রামে এই ঘটনা ঘটেছে।নিহত ব্যক্তির নাম মো. ফিরোজ মিয়া (৬০)। তাঁর বাবার নাম আবদুল জব্বার।নিহত ব্যক্তির ছেলে, পুলিশ ও নান্দাইল উপজেলা স্বাস্থ্য কমপ্লেক্স সূত্রে জানা যায়, জমি নিয়ে ফিরোজ মিয়ার সঙ্গে তাঁর ছোট ভাই মিলন মিয়ার (৫০) বিরোধ ছিল। আজ এ নিয়ে কথা-কাটাকাটির একপর্যায়ে ফিরোজ মিয়ার মাথায় ধারালো অস্ত্র দিয়ে আঘাত করেন মিলন মিয়া। ঘটনাস্থল থেকে ফিরোজ মিয়াকে উদ্ধার করে নান্দাইল উপজেলা স্বাস্থ্য কমপ্লেক্সে নেওয়ার পর তাঁকে মৃত ঘোষণা করেন চিকিৎসক। বাবা ফিরোজ মিয়াকে বাঁচাতে গিয়ে আহত হন ছেলে মাসুদ মিয়া (২৫)। আহত মাসুদ মিয়াকে নান্দাইল উপজেলা স্বাস্থ্য কমপ্লেক্সে ভর্তি করা হয়েছে। তবে তাঁকে উন্নত চিকিৎসার জন্য ময়মনসিংহ মেডিকেল কলেজ হাসপাতালে স্থানান্তর করতে পরামর্শ দিয়েছেন চিকিৎসক।আহত মাসুদ বলেন, চাচা মিলন মিয়ার ধারালো অস্ত্রের আঘাতে তাঁর বাবা মাটিতে লুটিয়ে পড়েন। ঘটনার সত্যতা নিশ্চিত করেছেন নান্দাইল মডেল থানার ভারপ্রাপ্ত কর্মকর্তা (ওসি) কামরুল ইসলাম মিয়া। তিনি বলেন, খবর পেয়ে পুলিশ ঘটনাস্থলে যায়। ফিরোজ মিয়ার লাশের সুরতহাল শেষে ময়নাতদন্তের জন্য হাসপাতালের মর্গে পাঠানো হয়েছে। এ ঘটনায় মামলা হওয়ার বিষয়টি প্রক্রিয়াধীন।</body>
</article>
