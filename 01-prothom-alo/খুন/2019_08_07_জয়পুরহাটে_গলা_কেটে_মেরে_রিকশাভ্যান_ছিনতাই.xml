<article>
  <headline>জয়পুরহাটে গলা কেটে মেরে রিকশাভ্যান ছিনতাই</headline>
  <url>https://www.prothomalo.com/bangladesh/article/1608309/%E0%A6%9C%E0%A7%9F%E0%A6%AA%E0%A7%81%E0%A6%B0%E0%A6%B9%E0%A6%BE%E0%A6%9F%E0%A7%87-%E0%A6%97%E0%A6%B2%E0%A6%BE-%E0%A6%95%E0%A7%87%E0%A6%9F%E0%A7%87-%E0%A6%AE%E0%A7%87%E0%A6%B0%E0%A7%87-%E0%A6%B0%E0%A6%BF%E0%A6%95%E0%A6%B6%E0%A6%BE%E0%A6%AD%E0%A7%8D%E0%A6%AF%E0%A6%BE%E0%A6%A8-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>2019-08-07T10:46:00+06:00</published_at>
  <category>খুন</category>
  <body>জয়পুরহাট সদর উপজেলায় ছোট যমুনা নদীর সেতুর পাশ থেকে ব্যাটারিচালিত রিকশাভ্যানচালকের গলাকাটা লাশ উদ্ধার করেছে পুলিশ। আজ বুধবার সকালে উপজেলার ভাদসা ইউনিয়নের হরিপুর গ্রামের ছোট যমুনা নদীর সেতুর পাশে দুর্গাদহ-হরিপুর সড়ক থেকে এই লাশ উদ্ধার করা হয়।নিহত রিকশাভ্যানচালকের নাম আবদুর রহিম (৫৫)। বাড়ি নওগাঁর ধামুইরহাট উপজেলার মুকুন্দপুর গ্রামে। পুলিশ লাশ উদ্ধার করে জয়পুরহাট জেলা আধুনিক হাসপাতালের মর্গে পাঠিয়েছে।জয়পুরহাট থানার পুলিশ ও এলাকাবাসী সূত্রে জানা গেছে, আজ সকালে ছোট যমুনা নদীর সেতুর উত্তর পাশে নদীর বাঁধের ধারে আবদুর রহিমের গলাকাটা লাশ পড়ে থাকতে দেখেন গ্রামবাসী। পরে পুলিশে খবর দেওয়া হয়। পুলিশ এসে ঘটনাস্থল থেকে লাশ উদ্ধার করে হাসপাতালের মর্গে পাঠায়। নিহত আবদুর রহিমের কাছে রিকশাভ্যানের চাবিসহ এক গোছা চাবি পাওয়া যায়। তবে ব্যাটারিচালিত রিকশাভ্যানটি পাওয়া যায়নি। ধারণা করা হচ্ছে, রিকশাভ্যানটি ছিনতাইয়ের উদ্দেশ্যেই এই হত্যাকাণ্ড ঘটানো হয়।ভাদসা ইউনিয়ন পরিষদের (ইউপি) চেয়ারম্যান সরোয়ার হোসেন জানান, পরিবারের সদস্যদের মাধ্যমে জানা গেছে, আবদুর রহিম গতকাল মঙ্গলবার বিকেলে তাঁর বাড়ি থেকে ভ্যান নিয়ে বের হন। রাতে বাড়ি না ফেরায় পরিবারের লোকজন খোঁজাখুঁজি করতে শুরু করেন। আজ ভোরে তাঁর লাশ উদ্ধার হয়।সদর থানা ভারপ্রাপ্ত কর্মকর্তা (ওসি) এ বি এম সিদ্দিকুর রহমান জানান, লাশ উদ্ধার করে ময়নাতদন্তের জন্য জয়পুরহাট জেলা আধুনিক হাসপাতালের মর্গে নেওয়া হয়েছে। এ ঘটনায় এখনো মামলা হয়নি।</body>
</article>
