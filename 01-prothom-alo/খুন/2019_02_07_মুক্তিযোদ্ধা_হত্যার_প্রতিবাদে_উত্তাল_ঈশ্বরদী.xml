<article>
  <headline>মুক্তিযোদ্ধা হত্যার প্রতিবাদে উত্তাল ঈশ্বরদী</headline>
  <url>https://www.prothomalo.com/bangladesh/article/1577965/%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%AF%E0%A7%8B%E0%A6%A6%E0%A7%8D%E0%A6%A7%E0%A6%BE-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%BE%E0%A6%A6%E0%A7%87-%E0%A6%89%E0%A6%A4%E0%A7%8D%E0%A6%A4%E0%A6%BE%E0%A6%B2-%E0%A6%88%E0%A6%B6%E0%A7%8D%E0%A6%AC%E0%A6%B0%E0%A6%A6%E0%A7%80</url>
  <published_at>2019-02-07T14:40:00+06:00</published_at>
  <category>খুন</category>
  <body>মুক্তিযোদ্ধা ও আওয়ামী লীগ নেতা মোস্তাফিজুর রহমান সেলিমকে গুলি করে হত্যার প্রতিবাদ উত্তাল পাবনার ঈশ্বরদী। আজ বৃহস্পতিবার ঈশ্বরদীর পাকশী রূপপুর মোড়ে মানববন্ধন, বিক্ষোভ মিছিল ও প্রতিবাদ সমাবেশ হয়। বেলা ১১টা থেকে দুপুর সাড়ে ১২টা পর্যন্ত চলে এই প্রতিবাদ।মুক্তিযোদ্ধাদের আয়োজনে এ মানববন্ধন ও প্রতিবাদ সভায় পাকশীর সর্বস্তরের মানুষ, বিভিন্ন শিক্ষাপ্রতিষ্ঠানের শিক্ষার্থীরা অংশ নেয়। প্রতিবাদের অংশ হিসেবে রূপপুর মোড়ে ঈশ্বরদী-কুষ্টিয়া মহাসড়ক অবরোধ করা হয়।প্রতিবাদ সমাবেশে বক্তব্য দেন পাকশী ইউনিয়ন আওয়ামী লীগের সভাপতি হবিবুল ইসলাম, ঈশ্বরদী মুক্তিযোদ্ধা সংসদের সাবেক ভারপ্রাপ্ত কমান্ডার আবদুল খালেক, মুক্তিযুদ্ধের শহীদ স্মৃতি পাঠাগারের সভাপতি ফজলুর রহমান, পাকশী ইউপি চেয়ারম্যান এনামুল হক বিশ্বাস, ছলিমপুর ইউপি চেয়ারম্যান আব্দুল মজিদ বাবলু মালিথা, আওয়ামী লীগ নেতা সুলতান বাবু প্রমুখ। আগামী তিন দিনের মধ্যে হত্যার সঙ্গে জড়িত ব্যক্তিদের গ্রেপ্তারের দাবি জানানো হয়। অন্যথায় আগামী ১০ ফেব্রুয়ারি আবার প্রতিবাদ সমাবেশসহ রূপপুর মোড়ে কঠোর কর্মসূচি পালন করা হবে। পরে ঈশ্বরদী সার্কেলের অতিরিক্ত পুলিশ সুপার জহুরুল হক, পাবনার অতিরিক্ত পুলিশ সুপার ফিরোজ কবির, ঈশ্বরদীর ইউএনও আহাম্মদ হোসেন ভুঁইয়া, ওসি বাহাউদ্দিন ফারুকীসহ পুলিশ কর্মকর্তারা যত দ্রুত সম্ভব হত্যার ঘটনায় জড়িতদের গ্রেপ্তারের আশ্বাস দিলে অবরোধ তুলে নেওয়া হয়।ঈশ্বরদীর থানার ভারপ্রাপ্ত কর্মকর্তা (ওসি) বাহাউদ্দিন ফারুকী বলেন, নিহত আওয়ামী লীগ নেতার লাশ পাবনায় ময়নাতদন্ত করা হয়েছে। লাশ দাফনের পর মামলা করা হবে বলে পরিবারের পক্ষ থেকে জানানো হয়েছে।উপজেলা আওয়ামী লীগের সদস্য মোস্তাফিজুর রহমান সেলিম গতকাল বুধবার রাতে দুর্বৃত্তের ছোড়া গুলিতে গুলিবিদ্ধ হন। পাকশী থেকে তাঁর নিজবাড়ি চররূপপুরে মোটরসাইকেলে ফেরার পথে বাড়ির ফটকের সামনে এ ঘটনা ঘটে। তাঁকে ঈশ্বরদী উপজেলা স্বাস্থ্য কমপ্লেক্সে প্রাথমিক চিকিৎসা শেষে রাজশাহী মেডিকেল কলেজ হাসপাতালে পাঠানোর সময় রাত সাড়ে ১০টার দিকে পথেই মারা যান।</body>
</article>
