<article>
  <headline>ঝিনাইদহে গাছে ঝোলানো লাশ উদ্ধার</headline>
  <url>https://www.prothomalo.com/bangladesh/article/1602524/%E0%A6%9D%E0%A6%BF%E0%A6%A8%E0%A6%BE%E0%A6%87%E0%A6%A6%E0%A6%B9%E0%A7%87-%E0%A6%97%E0%A6%BE%E0%A6%9B%E0%A7%87-%E0%A6%9D%E0%A7%8B%E0%A6%B2%E0%A6%BE%E0%A6%A8%E0%A7%8B-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-07-04T16:52:00+06:00</published_at>
  <category>খুন</category>
  <body>ঝিনাইদহের কালীগঞ্জ উপজেলার বাবরা গ্রামে গাছে ঝোলানো অবস্থায় আজ বৃহস্পতিবার হোসেন আলী নামের এক ব্যক্তির লাশ উদ্ধার করা হয়েছে। পুলিশ সকালে লাশটি উদ্ধার করে।নিহত হোসেন আলী পেশায় একজন গরু ব্যবসায়ী। ধারণা করা হচ্ছে, তাঁর সঙ্গে থাকা টাকার কারণে কেউ তাঁকে হত্যা করেছে।নিহতের পরিবারের সদস্যদের ভাষ্য, হোসেন আলী গতকাল বুধবার দুপুরে গরু কেনার জন্য বাড়ি থেকে টাকা নিয়ে সদর উপজেলার গান্না বাজারের উদ্দেশে রওনা হন। এরপর তিনি আর বাড়ি ফেরেননি। রাতে অনেক খোঁজাখুঁজি করেও তাঁকে পাওয়া যায়নি। তাঁর মুঠোফোনটিও বন্ধ পাওয়া গেছে।আজ সকালে বাবরা গ্রামের উত্তরপাড়া মাঠে একটি আম গাছে এক ব্যক্তির ঝুলন্ত লাশ দেখার খবর ছড়িয়ে পড়ে। পরিবারের সদস্যরা ঘটনাস্থলে গিয়ে লাশটি হোসেন আলীর বলে শনাক্ত করেন। এ সময় তাঁর মুখ ও দুই পা বাঁধা ছিল।নিহতের মেয়ে মিনি খাতুন বলেন, ‘আমার বাবার কোনো শত্রু ছিল না। তিনি খুবই সহজ-সরল একজন মানুষ। কেউ তাঁকে এভাবে হত্যা করবে, এটা ভাবতে পারছি না।’কালীগঞ্জ পৌরসভার স্থানীয় বাবরা এলাকার কাউন্সিলর আনোয়ার হোসেন বলেন, টাকার কারণে তাঁকে জীবন দিতে হলো বলে ধারণা করা হচ্ছে।কালীগঞ্জ থানার ভারপ্রাপ্ত কর্মকর্তা (ওসি) ইউনুচ আলী বলেন, তারা ঘটনাস্থলে পৌঁছে লাশ উদ্ধার করেছে। হত্যা মামলা হবে বলে তিনি জানান।</body>
</article>
