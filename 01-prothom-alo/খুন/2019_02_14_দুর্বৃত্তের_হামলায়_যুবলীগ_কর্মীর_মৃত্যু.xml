<article>
  <headline>দুর্বৃত্তের হামলায় যুবলীগ কর্মীর মৃত্যু</headline>
  <url>https://www.prothomalo.com/bangladesh/article/1579042/%E0%A6%A6%E0%A7%81%E0%A6%B0%E0%A7%8D%E0%A6%AC%E0%A7%83%E0%A6%A4%E0%A7%8D%E0%A6%A4%E0%A7%87%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97-%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81</url>
  <published_at>2019-02-14T22:08:00+06:00</published_at>
  <category>খুন</category>
  <body>নাটোর সদর উপজেলার দত্তপাড়া বাজারে মো. হাসান আলী (২৬) নামের এক যুবলীগ কর্মীকে আজ বৃহস্পতিবার রাতে কুপিয়ে হত্যা করেছে দুর্বৃত্তরা। এলাকার আধিপত্য বিস্তার নিয়ে এ হত্যার ঘটনা ঘটেছে বলে পরিবার ও পুলিশ প্রাথমিকভাবে ধারণা করছে।নিহত হাসান আলী সদর উপজেলার দত্তপাড়া এলাকার মোংলা খাঁর ছেলে ও স্থানীয় ওয়ার্ড যুবলীগের সভাপতি।পুলিশ ও এলাকাবাসী সূত্রে জানা যায়, হাসান আলী দত্তপাড়া বাজারে দাঁড়িয়ে ছিলেন। এ সময় দুজন দুর্বৃত্ত আকস্মিকভাবে ধারালো অস্ত্র দিয়ে তাঁকে কুপিয়ে পালিয়ে যায়। পরে আশপাশের লোক তাঁকে উদ্ধার করে নাটোর সদর হাসপাতালে ভর্তি করেন। অবস্থার অবনতি হলে তাঁকে রাজশাহী মেডিকেল কলেজ হাসপাতালে নেওয়া হয়। হাসপাতালে ভর্তির আগেই তাঁর মৃত্যু হয়। মরদেহ এখন রাজশাহীতে আছে।মো. হাসান আলীর বাবা মোংলা খাঁর অভিযোগ, রাজনৈতিক আধিপত্য বিস্তার নিয়ে দত্তপাড়ার সালাউদ্দিনের সঙ্গে তাঁর ছেলের বিরোধ চলছিল। বৃহস্পতিবার সকালে হাসান দত্তপাড়া বাজারে এলে তাঁর প্রতিপক্ষের লোকজনও বাজারে অবস্থান করতে থাকে। এতে উত্তেজনা সৃষ্টি হয়। পরে হাসান বাজার ছেড়ে গেলে পরিস্থিতি স্বাভাবিক হয়। সন্ধ্যার পর হাসান আবার বাজারে একটি চায়ের দোকানে বসেন। এ সময় সালাউদ্দিনের পক্ষের লোকজন ধারালো অস্ত্র নিয়ে অতর্কিত তাঁর ওপর হামলা চালায়। ভয়ে আশপাশের লোকজন ঘটনাস্থল ছেড়ে দূরে চলে যান। পরে দুর্বৃত্তরা চলে গেলে লোকজন এসে হাসানকে উদ্ধার করে নাটোর সদর হাসপাতালে নেন। অবস্থার অবনতি হলে তাঁকে রাজশাহী মেডিকেল কলেজ হাসপাতালে নেওয়া হয়। হাসপাতালে পৌঁছানোর পরপরই হাসানের মৃত্যু হয়।সদর থানার ভারপ্রাপ্ত কর্মকর্তা (ওসি) কাজী জালাল উদ্দিন জানান, হত্যার খবর পাওয়ার পর ঘটনাস্থলে পুলিশ পাঠানো হয়েছে। প্রাথমিকভাবে জানা গেছে, আধিপত্য বিস্তার নিয়ে যুবলীগের দুই পক্ষের মধ্যে দ্বন্দ্ব ছিল। কী কারণে খুনের ঘটনা ঘটেছে, তা নিশ্চিত হওয়া যায়নি। রাত সাড়ে নয়টা পর্যন্ত মামলা হয়নি।</body>
</article>
