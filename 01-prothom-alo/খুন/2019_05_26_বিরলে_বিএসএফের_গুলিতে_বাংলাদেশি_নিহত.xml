<article>
  <headline>বিরলে বিএসএফের গুলিতে বাংলাদেশি নিহত</headline>
  <url>https://www.prothomalo.com/bangladesh/article/1596002/%E0%A6%AC%E0%A6%BF%E0%A6%B0%E0%A6%B2%E0%A7%87-%E0%A6%AC%E0%A6%BF%E0%A6%8F%E0%A6%B8%E0%A6%8F%E0%A6%AB%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A6%BF-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-05-26T12:00:00+06:00</published_at>
  <category>খুন</category>
  <body>দিনাজপুরের বিরল উপজেলার ধর্মজৈন সীমান্তে ভারতীয় সীমান্তরক্ষী বাহিনীর (বিএসএফ) গুলিতে আলম হোসেন (৪০) নামের এক বাংলাদেশি নিহত হয়েছেন। নিহত আলমের বাড়ি বিরল উপজেলার কামদেবপুর ঈদগাহ মোড় এলাকায়। গতকাল রোববার রাত একটার দিকে এ ঘটনা ঘটে।দিনাজপুর ২ বর্ডার গার্ড বাংলাদেশের (বিজিবি) অধিনায়ক লেফটেন্যান্ট কর্নেল কাজী নাহিদুজ্জামান এ ঘটনার সত্যতা নিশ্চিত করেছেন। তিনি বলেন, যে স্থানে এ ঘটনা ঘটেছে, সেটি দুই দেশের শূন্যরেখা থেকে ভারতীয় অংশের ৫০ গজ ভেতরে। গুলির শব্দ শুনে স্থানীয় লোকজন তাঁর লাশ উদ্ধার করে তাঁর বাড়িতে নিয়ে যায়। পরে বিজিবি লাশের ময়নাতদন্তের জন্য দিনাজপুর এম আবদুর রহিম মেডিকেল কলেজ হাসপাতালের মর্গে পাঠায়। বিজিবি এ বিষয়ে বিএসএফকে পতাকা বৈঠকের আমন্ত্রণ জানিয়েছে। বিএসএফ এ ঘটনায় দুঃখ প্রকাশ করেছে বলে তিনি জানান।</body>
</article>
