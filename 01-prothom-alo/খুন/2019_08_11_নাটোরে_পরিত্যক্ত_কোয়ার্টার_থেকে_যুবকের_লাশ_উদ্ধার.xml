<article>
  <headline>নাটোরে পরিত্যক্ত কোয়ার্টার থেকে যুবকের লাশ উদ্ধার</headline>
  <url>https://www.prothomalo.com/bangladesh/article/1609035/%E0%A6%A8%E0%A6%BE%E0%A6%9F%E0%A7%8B%E0%A6%B0%E0%A7%87-%E0%A6%AA%E0%A6%B0%E0%A6%BF%E0%A6%A4%E0%A7%8D%E0%A6%AF%E0%A6%95%E0%A7%8D%E0%A6%A4-%E0%A6%95%E0%A7%8B%E0%A7%9F%E0%A6%BE%E0%A6%B0%E0%A7%8D%E0%A6%9F%E0%A6%BE%E0%A6%B0-%E0%A6%A5%E0%A7%87%E0%A6%95%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-11T16:52:00+06:00</published_at>
  <category>খুন</category>
  <body>নাটোরে এক তরুণের মরদেহ উদ্ধার করেছে পুলিশ। গতকাল শনিবার রাত নয়টার দিকে শহরের আলাইপুর এলাকার পরিত্যক্ত সরকারি কোয়ার্টার থেকে মরদেহটি উদ্ধার করা হয়। পরে উদ্ধারকৃত মরদেহটি ময়নাতদন্তের জন্য নাটোর সদর হাসপাতাল মর্গে পাঠিয়েছে পুলিশ। পুলিশ ওই তরুণের নাম-পরিচয় জানতে পারেনি।সদর থানার ভারপ্রাপ্ত কর্মকর্তা (ওসি) কাজী জালাল উদ্দিন বলেন, শহরের ওয়াপদা কলোনির পরিত্যক্ত দ্বিতল ভবনের ঘরের মধ্যে এলাকাবাসী ওই তরুণের মরদেহ দেখতে পেয়ে পুলিশে খবর দেয়। খবর পেয়ে প্রথমে থানা-পুলিশ ও পরে সিআইডির সদস্যরা ঘটনাস্থলে গিয়ে আলামত সংগ্রহ করেন। পরে মরদেহটি উদ্ধার করে ময়নাতদন্তের জন্য নাটোর সদর হাসপাতাল মর্গে পাঠানো হয়। ঘটনাস্থল থেকে পুলিশ দুই জোড়া স্যান্ডেল, একটি লাঠি ও দড়ি উদ্ধার করেছে।সদর সার্কেলের অতিরিক্ত পুলিশ সুপার আবুল হাসনাত বলেন, মরদেহের বিভিন্ন স্থানে ধারালো অস্ত্রের আঘাতের চিহ্ন আছে। ধারণা করা হচ্ছে, পূর্ব শত্রুতার জেরে কেউ তাঁকে হত্যা করে ফেলে রাখতে পারে। তবে মুক্তিপণ ও চাঁদাবাজির ঘটনাও থাকতে পারে।</body>
</article>
