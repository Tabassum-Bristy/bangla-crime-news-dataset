<article>
  <headline>সুনামগঞ্জে বাবাকে হত্যায় ছেলের যাবজ্জীবন</headline>
  <url>https://www.prothomalo.com/bangladesh/article/1607139/%E0%A6%B8%E0%A7%81%E0%A6%A8%E0%A6%BE%E0%A6%AE%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AC%E0%A6%BE%E0%A6%AC%E0%A6%BE%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%9B%E0%A7%87%E0%A6%B2%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-07-31T14:29:00+06:00</published_at>
  <category>খুন</category>
  <body>সুনামগঞ্জের ছাতকে বাবাকে হত্যার দায়ে ছেলেকে যাবজ্জীবন কারাদণ্ড দিয়েছেন আদালত। সুনামগঞ্জের অতিরিক্ত জেলা ও দায়রা জজ মোহাম্মদ আবদুল্লাহ আল মামুন আজ বুধবার এ রায় দেন। দণ্ডপ্রাপ্ত ব্যক্তি হলেন ছাতক উপজেলার মঈনপুর গ্রামের আবদুর রশিদ।মামলা সূত্রে জানা গেছে, ২০০৯ সালের ২৩ মে সন্ধ্যায় এই হত্যাকাণ্ডের ঘটনা ঘটে। ওই দিন বিকেলে আবদুর রশিদ বাড়ির একটি মোরগ ধরে নিয়ে বাজারে বিক্রি করে দেন। বাজার থেকে বাড়িতে আসার পর বাবা শহীদ মিয়া ছেলের কাছে মোরগ বিক্রির কারণ জানতে চান। এ নিয়ে কথা-কাটাকাটির একপর্যায়ে ছেলে বাবাকে লাঠি দিয়ে আঘাত করেন। এতে গুরুতর আহত হন শহীদ। পরে তাঁকে সিলেট এম এ জি ওসমানী মেডিকেল কলেজ হাসপাতালে ভর্তি করা হলে রাতে তিনি মারা যান। ঘটনার পরের দিন শহীদ মিয়ার স্ত্রী নুরুন নেছা বাদী হয়ে ছেলের বিরুদ্ধে ছাতক থানায় একটি হত্যা মামলা করেন।এই মামলায় তদন্ত শেষে পুলিশ আবদুর রশিদের বিরুদ্ধে আদালতে অভিযোগপত্র দেয়। মামলার দীর্ঘ শুনানি শেষে আজ রায় ঘোষণা করেন আদালত। রায় ঘোষণার সময় আসামি রশিদ আদালতে উপস্থিত ছিলেন। পরে তাঁকে কারাগারে পাঠানো হয়।মামলার রায়ের বিষয়টি নিশ্চিত করেছেন সুনামগঞ্জের সহকারী সরকারি কৌঁসুলি (এপিপি) সৈয়দ জিয়াউল ইসলাম। মামলায় বাদীপক্ষে ছিলেন আইনজীবী আবু তাহের মোহাম্মদ রুহুল আমিন। আসামিপক্ষে ছিলেন আইনজীবী মো. কামাল হোসেন।</body>
</article>
