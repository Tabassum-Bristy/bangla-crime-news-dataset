<article>
  <headline>কক্সবাজারে দুই ব্যক্তির গুলিবিদ্ধ লাশ উদ্ধার</headline>
  <url>https://www.prothomalo.com/bangladesh/article/1604435/%E0%A6%95%E0%A6%95%E0%A7%8D%E0%A6%B8%E0%A6%AC%E0%A6%BE%E0%A6%9C%E0%A6%BE%E0%A6%B0%E0%A7%87-%E0%A6%A6%E0%A7%81%E0%A6%87-%E0%A6%AC%E0%A7%8D%E0%A6%AF%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-07-15T20:09:00+06:00</published_at>
  <category>খুন</category>
  <body>কক্সবাজার শহরের কলাতলী বাইপাস সড়কের কাটা পাহাড় এলাকা থেকে গুলিবিদ্ধ দুই ব্যক্তির লাশ উদ্ধার করেছে পুলিশ। সোমবার দুপুরের দিকে উদ্ধারের পর বিকেলে পুলিশ লাশ দুটির পরিচয় শনাক্ত করে।নিহত দুই ব্যক্তি হলেন ঢাকার খিলক্ষেতের শুক্কুর আলী ও শাহজাহানপুরের বাবু আহম্মেদ।লাশের সঙ্গে পুলিশ ঘটনাস্থল থেকে দুটি এলজি (দেশীয় আগ্নেয়াস্ত্র), ৪টি গুলি ও ৪০০ ইয়াবা বড়ি উদ্ধার করে। পুলিশের ধারণা, মাদক বিক্রির টাকা ভাগাভাগি নিয়ে দুই গ্রুপের মধ্যে গোলাগুলির ঘটনায় এ দুজন খুন হয়েছেন।কক্সবাজার সদর মডেল থানার ভারপ্রাপ্ত কর্মকর্তা (ওসি) ফরিদ উদ্দিন খন্দকার বলেন, বাইপাস সড়কের কাটাপাহাড় এলাকায় গুলিবিদ্ধ দুই ব্যক্তির লাশ পড়ে থাকতে দেখে স্থানীয় লোকজন পুলিশকে খবর দেন। দুপুরে পুলিশ ঘটনাস্থলে গিয়ে গুলিবিদ্ধ দুই ব্যক্তির লাশ উদ্ধার করে। ময়নাতদন্তের জন্য লাশ দুটি কক্সবাজার সদর হাসপাতালের মর্গে রাখা হয়েছে। মৃতদেহে গুলির দাগ আছে।ওসি আরও বলেন, নিহত দুই ব্যক্তি মাদক ব্যবসায়ী। ইয়াবা কিনতে তাঁরা ঢাকা থেকে কক্সবাজারে আসেন বলে তথ্য পাওয়া গেছে।</body>
</article>
