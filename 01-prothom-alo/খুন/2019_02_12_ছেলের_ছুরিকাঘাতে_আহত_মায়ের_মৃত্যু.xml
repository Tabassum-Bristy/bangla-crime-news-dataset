<article>
  <headline>ছেলের ছুরিকাঘাতে আহত মায়ের মৃত্যু</headline>
  <url>https://www.prothomalo.com/bangladesh/article/1578626/%E0%A6%9B%E0%A7%87%E0%A6%B2%E0%A7%87%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%86%E0%A6%B9%E0%A6%A4-%E0%A6%AE%E0%A6%BE%E0%A7%9F%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81</url>
  <published_at>2019-02-12T13:05:00+06:00</published_at>
  <category>খুন</category>
  <body>ঢাকার দক্ষিণখানে ছেলের ছুরিকাঘাতে আহত মা আজ মঙ্গলবার ঢাকা মেডিকেল কলেজ হাসপাতালে মারা গেছেন। ওই মায়ের নাম হামিদা বেগম (৬০)। দক্ষিণখানের হায়দাবাদ পিআইসি কলোনিতে এ ঘটনা ঘটে। ছেলে শফিকুলকে এখনো আটক করা যায়নি।ঢাকা মেডিকেল কলেজ হাসপাতাল পুলিশ ফাঁড়ির পরিদর্শক মো. বাচ্চু মিয়া এ খবরের সত্যতা নিশ্চিত করেছেন। তিনি বলেন, মৃতদেহ ঢাকা মেডিকেল কলেজের মর্গে রাখা হয়েছে। সংশ্লিষ্ট থানাকে খবর দেওয়া হয়েছে।নিহত হামিদা বেগমের আরেক ছেলে রাকিব প্রথম আলোকে বলেন, গতকাল সোমবার বিকেল পাঁচটার দিকে তাঁর ভাই শফিকুল সম্পত্তি লিখে দেওয়ার জন্য মাকে চাপ দেন। মা সম্পত্তি লিখে দেননি। এতে ক্ষিপ্ত হয়ে শফিকুল মাকে ছুরিকাঘাত করেন। এ সময় তাঁর ভাবি শারমিন আক্তার (৩৫) এগিয়ে গেলে তাঁকেও ছুরিকাঘাত করা হয়। দুজনকে সঙ্গে সঙ্গে টঙ্গী সরকারি হাসপাতালে নিয়ে যাওয়া হয়। সেখানকার চিকিৎসক শারমিনকে মৃত ঘোষণা করেন। উন্নত চিকিৎসার জন্য মাকে গতকাল রাত সাড়ে আটটার দিকে ঢাকা মেডিকেল কলেজ হাসপাতালে পাঠানো হয়। আজ সকাল পৌনে সাতটার দিকে মায়ের মৃত্যু হয়।দক্ষিণখান থানার ভারপ্রাপ্ত কর্মকর্তা (ওসি) তপন চন্দ্র বিশ্বাস বলেন, এ ঘটনায় এখনো মামলা হয়নি। নিহত হামিদার ছেলে ও নিহত শারমিনের স্বামী বিপ্লব বাদী হয়ে মামলার প্রস্তুতি নিচ্ছেন। নিহত বৃদ্ধার ছেলে শফিকুলকে আটক করা যায়নি। তাঁকে আটকের চেষ্টা চলছে।</body>
</article>
