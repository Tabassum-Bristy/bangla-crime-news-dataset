<article>
  <headline>মাদকসেবীদের হাতে যুবক খুন, নারী আটক</headline>
  <url>https://www.prothomalo.com/bangladesh/article/1582193/%E0%A6%AE%E0%A6%BE%E0%A6%A6%E0%A6%95%E0%A6%B8%E0%A7%87%E0%A6%AC%E0%A7%80%E0%A6%A6%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%96%E0%A7%81%E0%A6%A8-%E0%A6%A8%E0%A6%BE%E0%A6%B0%E0%A7%80-%E0%A6%86%E0%A6%9F%E0%A6%95</url>
  <published_at>2019-03-06T17:00:00+06:00</published_at>
  <category>খুন</category>
  <body>চট্টগ্রামের কর্ণফুলী উপজেলায় মাদকসেবীদের হাতে এক যুবক খুন হয়েছেন বলে অভিযোগ পাওয়া গেছে। গতকাল মঙ্গলবার রাত ১২টার দিকে উপজেলার শিকলবাহা ওয়াই জংশন এলাকার পুরোনো পেট্রলপাম্প নামক স্থানে এ ঘটনা ঘটে। ঘটনাস্থল থেকে এক নারীকে আটক করা হয়েছে।নিহত যুবকের নাম মোহাম্মদ আলী আজগর (২৩)। তিনি শিকলবাহা ইউনিয়নের হাজি এজাহার মিয়ার বাড়ির মোহাম্মদ সালেহর ছেলে।স্থানীয় লোকজনের বরাত দিয়ে পুলিশ জানায়, গতকাল রাত সাড়ে ১১টার দিকে এক নারীকে (২২) নিয়ে শিকলবাহা পুরোনো পেট্রলপাম্পের পরিত্যক্ত দ্বিতল কক্ষে যান আজগর। সেখানে আগে থেকে মাদক সেবন করছিলেন তিন-চারজন যুবক। আজগর তাঁদের সেখান থেকে নেমে যেতে বললে দুই পক্ষের তর্কাতর্কি হয়। একপর্যায়ে আজগর একজনকে থাপ্পড় দেন। থাপ্পড় খাওয়ার পর তাঁদের একজন আজগরকে বুকে ছুরিকাঘাত করেন এবং কক্ষের ছিটকিনি লাগিয়ে সবাই নিচে নেমে যান। আহত আজগর ওই কক্ষের দরজা ভেঙে নিচে নেমে চট্টগ্রাম-কক্সবাজার মহাসড়কে উঠে যান। হামলাকারীরা পুনরায় তাঁকে ধরে ঘটনাস্থলে নিয়ে যান এবং মৃত্যু নিশ্চিত করে পালিয়ে যান। ঘটনার পর স্থানীয় লোকজন ওই নারীকে আটকে রাখেন। পুলিশ ঘটনাস্থলে গিয়ে ওই নারীকে আটক করে। লাশ উদ্ধার করে মর্গে পাঠানো হয়।আজগরের ভাই সাজ্জাদ হোসেন আজ বুধবার বলেন, ‘আমার ভাইকে খুন করার পর রাতে বাবার মোবাইলে কল আসে। তখন গিয়ে দেখি ভাই আর নেই।’এ ব্যাপারে কর্ণফুলী জোনের সহকারী পুলিশ কমিশনার (এসি) জাহেদুল ইসলাম বলেন, ঘটনার পর আমরা লাশ উদ্ধার করে মর্গে পাঠিয়েছি। ঘটনার প্রত্যক্ষদর্শী এক নারীকে আটক করা হয়েছে। তিনি জানান, ‘মাদকসেবীরা আজগরকে খুন করেছে বলে প্রাথমিকভাবে আমরা জেনেছি। তদন্তে বিস্তারিত বেরিয়ে আসবে।’</body>
</article>
