<article>
  <headline>রাঙামাটিতে আ. লীগ নেতাকে গুলি করে হত্যা</headline>
  <url>https://www.prothomalo.com/bangladesh/article/1584209/%E0%A6%B0%E0%A6%BE%E0%A6%99%E0%A6%BE%E0%A6%AE%E0%A6%BE%E0%A6%9F%E0%A6%BF%E0%A6%A4%E0%A7%87-%E0%A6%86.-%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2019-03-19T12:08:00+06:00</published_at>
  <category>খুন</category>
  <body>রাঙামাটির বিলাইছড়ি উপজেলায় আজ মঙ্গলবার সকালে দুর্বৃত্তরা গুলি করে উপজেলা আওয়ামী লীগের সভাপতি সুরেশ কান্তি তঞ্চঙ্গ্যাকে হত্যা করেছে। সকাল নয়টার দিকে উপজেলার ফারুয়া ইউনিয়নে আলীখ্যং এলাকায় এ ঘটনা ঘটে।বিলাইছড়ি থানার ভারপ্রাপ্ত কর্মকর্তা (ওসি) পারভেজ আলী প্রথম আলোকে বলেন, সুরেশ কান্তি কয়েক ব্যক্তির সঙ্গে ফারুয়ার ওরাছড়ি থেকে ট্রলারযোগে বিলাইছড়ি সদরে ফিরছিলেন। রাইংখ্যং নদী ধরে আলীখ্যং এলাকায় পৌঁছালে ট্রলারটির গতিরোধ করে ছয়জন অস্ত্রধারী। দুর্বৃত্তরা এরপর ট্রলার থেকে তুলে নিয়ে সুরেশ কান্তিকে গুলি করে। আহত সুরেশ কান্তির সঙ্গে থাকা কয়েক ব্যক্তি তাঁকে বিলাইছড়ি সদর হাসপাতালে নিয়ে আসে। সেখানে কর্তব্যরত চিকিৎসক তাঁকে মৃত ঘোষণা করেন।গতকাল রাঙামাটির বাঘাইছড়ি উপজেলার সাজেক এলাকায় নির্বাচন শেষে ফলাফল ও সরঞ্জাম নিয়ে ফেরার সময় দুর্বৃত্তদের ব্রাশফায়ারে পোলিং কর্মকর্তা, দুই নারী আনসার সদস্যসহ ছয়জন নিহত হন। আহত হন অন্তত ১৫ জন। তাদের মধ্যে গুলিতে আহত একজন চিকিৎসাধীন অবস্থায় গতকাল গভীর রাতে মারা যান। গুলিবিদ্ধ বাকিদের অবস্থা গুরুতর। সাজেকে গুলির ঘটনার পরদিনই এ ঘটনা ঘটল।আরও পড়ুনপাহাড়ে রক্ত ঝরছেই</body>
</article>
