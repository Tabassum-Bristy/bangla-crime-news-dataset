<article>
  <headline>রাজধানীতে ছুরিকাঘাতে অলংকার মেরামতকারী নিহত</headline>
  <url>https://www.prothomalo.com/bangladesh/article/1599937/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%A4%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%85%E0%A6%B2%E0%A6%82%E0%A6%95%E0%A6%BE%E0%A6%B0-%E0%A6%AE%E0%A7%87%E0%A6%B0%E0%A6%BE%E0%A6%AE%E0%A6%A4%E0%A6%95%E0%A6%BE%E0%A6%B0%E0%A7%80-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-06-19T10:43:00+06:00</published_at>
  <category>খুন</category>
  <body>রাজধানীর যাত্রাবাড়ীতে দুর্বৃত্তদের ছুরিকাঘাতে অলংকার মেরামতকারী নিহত হয়েছেন। গতকাল মঙ্গলবার রাতে এ ঘটনা ঘটে বলে নিশ্চিত করেছেন যাত্রাবাড়ী থানার ভারপ্রাপ্ত কর্মকর্তা (ওসি) কাজী ওয়াজেদ আলী।নিহত ব্যক্তির নাম মো. ইউনুস (৩৫)। কুমিল্লার দেবীদ্বার থানার হোসেনপুর গ্রামের দিলু সরদারের ছেলে তিনি। ইউনুস মীর হাজিরবাগ এলাকার আফতাব উদ্দীনের বাড়িতে থাকতেন।নিহত ব্যক্তির ভাগনে আনিস জানান, মীর হাজিরবাগ এলাকার বায়তুল আমানে অলংকার মেরামতের দোকানে কাজ করতেন ইউনুস। গতকাল দিবাগত রাত আড়াইটার দিকে দোকান বন্ধ করে বাসায় ফিরছিলেন তিনি। দোকানের সামনেই তিনজন অজ্ঞাতনামা ব্যক্তি ইউনুসের বুকে ছুরিকাঘাত করে। তাঁর চিৎকারে আশপাশের লোকজন এগিয়ে এলে দুর্বৃত্তরা পালিয়ে যায়। স্থানীয় লোকজন তাঁকে রাতেই ঢাকা মেডিকেল কলেজ হাসপাতালে নিয়ে যান। সেখানে চিকিৎসাধীন অবস্থায় ভোররাত চারটার দিকে তিনি মারা যান।ময়নাতদন্তের জন্য লাশ ঢাকা মেডিকেল কলেজ হাসপাতালের মর্গে রাখা হয়েছে। ওসি কাজী ওয়াজেদ আলী জানান, মামলা প্রক্রিয়াধীন। এই ঘটনায় এ পর্যন্ত কাউকে আটক বা শনাক্ত করা যায়নি। অলংকারের দোকান থেকে কিছু হারিয়েছে কি না, এ ব্যাপারে তদন্ত চলছে।</body>
</article>
