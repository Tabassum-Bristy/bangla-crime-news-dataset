<article>
  <headline>লড়াই হাঁস-মুরগির, খুন হলো মানুষ</headline>
  <url>https://www.prothomalo.com/bangladesh/article/1592870/%E0%A6%B2%E0%A7%9C%E0%A6%BE%E0%A6%87-%E0%A6%B9%E0%A6%BE%E0%A6%81%E0%A6%B8-%E0%A6%AE%E0%A7%81%E0%A6%B0%E0%A6%97%E0%A7%80%E0%A6%B0-%E0%A6%96%E0%A7%81%E0%A6%A8-%E0%A6%B9%E0%A6%B2%E0%A7%8B-%E0%A6%AE%E0%A6%BE%E0%A6%A8%E0%A7%81%E0%A6%B7</url>
  <published_at>2019-05-08T19:34:00+06:00</published_at>
  <category>খুন</category>
  <body>চমক আলী ও আলাল মিয়া প্রতিবেশী। চমক আলী হাঁস পালন করেন। আলাল মিয়া পালন করেন মোরগ। দুজনের পালন করা হাঁস ও মোরগের লড়াই বেধে যায়। হয়তো  নিত্যই বাধে। কিন্তু আজকের এই লড়াই শেষতক মানুষের জীবন কাড়ল।ঘটনাস্থল সিলেটের ওসমানীনগর উপজেলার রাঙ্গাপুর গ্রাম। সময় আজ বুধবার বেলা দেড়টা। স্থানীয় ও পুলিশ সূত্রে জানা গেছে, আজ চমক আলীর পালিত হাঁসের সঙ্গে প্রতিবেশী আলাল মিয়ার মোরগের লড়াই বাধে। এ নিয়ে চমক আলীর সঙ্গে প্রতিবেশী আলাল মিয়ার কথা–কাটাকাটি হয়। বিষয়টি এখানেই থেমে থাকে না। একপর্যায়ে আলাল মিয়া ও তাঁর পরিবারের সদস্যরা লাঠিসোঁটা নিয়ে চমক আলীর ওপর হামলা চালায়। পরে আহত অবস্থায় প্রতিবেশী ও স্থানীয় লোকজন চমক আলীকে উদ্ধার করে স্থানীয় একটি হাসপাতালে নিয়ে যান । সেখানে কর্তব্যরত চিকিৎসক চমক আলীকে মৃত ঘোষণা করে।সিলেট জেলার অতিরিক্ত পুলিশ সুপার (গণমাধ্যম) মো. মাহ্বুবুল আলম বলেন, তুচ্ছ ঘটনাকে কেন্দ্র করে চমক আলী নামের এক ব্যক্তি খুন হয়েছেন। পুলিশ লাশ উদ্ধার করেছে। এ ব্যাপারে মামলা দায়েরর প্রস্তুতি চলছে।</body>
</article>
