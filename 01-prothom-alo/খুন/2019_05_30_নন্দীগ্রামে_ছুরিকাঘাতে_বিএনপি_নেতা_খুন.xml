<article>
  <headline>নন্দীগ্রামে ছুরিকাঘাতে বিএনপি নেতা খুন</headline>
  <url>https://www.prothomalo.com/bangladesh/article/1596827/%E0%A6%A8%E0%A6%A8%E0%A7%8D%E0%A6%A6%E0%A7%80%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%A8%E0%A7%87%E0%A6%A4%E0%A6%BE-%E0%A6%96%E0%A7%81%E0%A6%A8</url>
  <published_at>2019-05-30T18:09:00+06:00</published_at>
  <category>খুন</category>
  <body>বগুড়ার নন্দীগ্রাম উপজেলায় পারিবারিক বিরোধের জেরে ছুরিকাঘাতে খুন হয়েছেন বিএনপি নেতা আনোয়ার হোসেন (৫০)। এ ঘটনায় ছুরিকাঘাতে আহত হয়েছেন তাঁর ছেলে রনি আহম্মেদ (২৮)। নিহত আনোয়ার হোসেন পৌর বিএনপির যুগ্ম সাধারণ সম্পাদক। আজ বৃহস্পতিবার বেলা ১২টার দিকে নন্দীগ্রাম পৌর এলাকার পূর্বপাড়া মহল্লায় এ ঘটনা ঘটে।টাকা পয়সার হিসাব-নিকাশ নিয়ে বাবা-ছেলের মধ্যে বিরোধকে কেন্দ্র করে এ খুনের ঘটনা ঘটেছে বলে পুলিশ প্রাথমিকভাবে ধারণা করছে।থানা-পুলিশ ও স্থানীয় কয়েকজনের সঙ্গে কথা বলে জানা গেছে, কয়েক বছর আগে আনোয়ার হোসেন তাঁর ছেলে রনিকে চার চাকার একটি হিউম্যান হলার বা লেগুনা কিনে দেন। রনি নিজেই হিউম্যান হলার চালাতেন। হিউম্যান হলারের আয়ের টাকার কোনো হিসাব না দেওয়ায় কয়েক দিন আগে আনোয়ার হোসেন তাঁর ছেলেকে বকাবকি করেন। এ নিয়ে বাবা ও ছেলের মধ্যে দ্বন্দ্ব হয়।  পুলিশের ভাষ্য, হিউম্যান হলারের টাকার হিসাব নিয়ে বাবা-ছেলের মধ্যে আজ বেলা ১২টার দিকে ঝগড়া হয়। বাগ্‌বিতণ্ডার একপর্যায়ে ছেলে রনি উত্তেজিত হয়ে বাবা আনোয়ার হোসেনের পেটে ছুরিকাঘাত করেন। আহত অবস্থায় বাবা-ছেলের মধ্যে ধস্তাধস্তি শুরু হলে একপর্যায়ে রনিও ছুরিকাহত হন। স্থানীয়রা বাবা ও ছেলেকে দ্রুত উদ্ধার করে বগুড়ার শহীদ জিয়াউর রহমান মেডিকেল কলেজ হাসপাতালে পাঠান। সেখানে চিকিৎসাধীন অবস্থায় দুপুর একটার দিকে বাবা আনোয়ার হোসেন মারা যান। অন্যদিকে একই হাসপাতালে ভর্তি ছেলে রনি আহমেদ বাবার মৃত্যুর পর গা ঢাকা দিয়েছেন।নন্দীগ্রাম থানার ভারপ্রাপ্ত কর্মকর্তা (ওসি) শওকত কবির প্রথম আলোকে বলেন, ‘ছেলের ছুরিকাঘাতে আহত বাবা আনোয়ার হোসেনকে হাসপাতালে ভর্তির কিছুক্ষণের মধ্যে মারা গেছেন। ছেলে নিজেও আহত হয়েছেন বলে শুনেছি। তবে গা ঢাকা দেওয়ায় তাঁকে এখনো আটক করা হয়নি। তাঁকে খোঁজা হচ্ছে। পারিবারিক বিরোধ নিয়ে এ খুনের ঘটনা ঘটেছে বলে প্রাথমিকভাবে নিশ্চিত হওয়া গেছে। লাশ ময়নাতদন্তের জন্য শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে।’</body>
</article>
