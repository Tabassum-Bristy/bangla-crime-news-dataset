<article>
  <headline>পাঁচ টাকার জন্য দুলাভাইয়ের হাতে খুন</headline>
  <url>https://www.prothomalo.com/bangladesh/article/1608168/%E0%A6%AA%E0%A6%BE%E0%A6%81%E0%A6%9A-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%A6%E0%A7%81%E0%A6%B2%E0%A6%BE%E0%A6%87%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%96%E0%A7%81%E0%A6%A8</url>
  <published_at>2019-08-06T13:31:00+06:00</published_at>
  <category>খুন</category>
  <body>তুচ্ছ ঘটনাকে কেন্দ্র করে কক্সবাজারের মহেশখালী উপজেলায় দুলাভাইয়ের ছুরিকাঘাতে আবদুল করিম (৩৫) নামের এক ব্যক্তি নিহত হয়েছেন বলে অভিযোগ পাওয়া গেছে। আজ মঙ্গলবার সকাল সাড়ে সাতটার দিকে উপজেলার ছোট মহেশখালী ইউনিয়নের মুদিরছড়া জালিয়াপাড়া এলাকায় হত্যাকাণ্ডের এ ঘটনা ঘটে।আবদুল করিমের বাড়ি জালিয়াপাড়া এলাকায়। বাবার নাম কালো মিয়া। এ ঘটনায় আবদুল করিমের চাচাতো বোনের স্বামী আব্দু শুক্কুরকে আটক করেছে পুলিশ। পরে তাঁকে মহেশখালী থানা-পুলিশের কাছে সোপর্দ করা হয়েছে।প্রত্যক্ষদর্শী ব্যক্তিদের ভাষ্য, সকালে আবদুল করিম তাঁর দুলাভাই আব্দু শুক্কুরের চায়ের দোকানে নাশতা করতে যান। নাশতা খাওয়ার পর পাঁচ টাকার অতিরিক্ত বিল নিয়ে দুজনের মধ্যে কথা-কাটাকাটি হয়। কথা–কাটাকাটির একপর্যায়ে আব্দু শুক্কুর আবদুল করিমকে ছুরি দিয়ে আঘাত করেন। গুরুতর আহত আবদুল করিমকে উদ্ধার করে প্রথমে মহেশখালী উপজেলা স্বাস্থ্য কমপ্লেক্স ও পরে কক্সবাজার সদর হাসপাতালে ভর্তি করা হয়। সকাল নয়টায় চিকিৎসাধীন অবস্থায় তিনি মারা যান। খবর পেয়ে পুলিশ স্থানীয় এলাকাবাসীর সহযোগিতায় উপজেলার ছোট মহেশখালী ইউনিয়নের মুদিরছড়া পাহাড়ি এলাকা থেকে আব্দু শুক্কুরকে আটক করে। তাঁর চায়ের দোকান থেকে পুলিশ ছুরি উদ্ধার করে।জানতে চাইলে মহেশখালী থানার ভারপ্রাপ্ত কর্মকর্তা (ওসি) প্রভাষ চন্দ্র ধর বলেন, নাশতার বিলের পাঁচ টাকা কম-বেশিকে কেন্দ্র করে চাচাতো দুলাভাইয়ের ছুরিকাঘাতে আবদুল করিম নিহত হয়েছেন। লাশটি ময়নাতদন্তের জন্য কক্সবাজার সদর হাসপাতালের মর্গে পাঠানো হয়। খবর পাওয়ার সঙ্গে সঙ্গে পুলিশ তাৎক্ষণিক অভিযান চালিয়ে পাহাড়ি এলাকা থেকে আব্দু শুক্কুরকে আটক করে এবং ছুরিটি উদ্ধার করতে সক্ষম হয়।</body>
</article>
