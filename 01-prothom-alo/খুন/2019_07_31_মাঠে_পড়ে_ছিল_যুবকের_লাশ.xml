<article>
  <headline>মাঠে পড়ে ছিল যুবকের লাশ</headline>
  <url>https://www.prothomalo.com/bangladesh/article/1607215/%E0%A6%AE%E0%A6%BE%E0%A6%A0%E0%A7%87-%E0%A6%AA%E0%A7%9C%E0%A7%87-%E0%A6%9B%E0%A6%BF%E0%A6%B2-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-07-31T21:10:00+06:00</published_at>
  <category>খুন</category>
  <body>যশোরের শার্শা উপজেলায় মাঠের মধ্যে এক যুবকের লাশ পড়ে ছিল। স্থানীয় লোকজনের থেকে খবর পেয়ে পুলিশ লাশটি উদ্ধার করেছে। উপজেলার গোগা কালিয়ানি গ্রামের মাঠে বুধবার সকালে এ ঘটনা ঘটে।মারা যাওয়া যুবকের নাম মো. নুরুজ্জামান ওরফে ছোটবাবু (২৪)। তিনি যশোরের ঝিকরগাছা উপজেলার কৃষ্ণনগর গ্রামের নজর আলীর ছেলে। তবে নুরুজ্জামান সাতক্ষীরার দেবহাটা উপজেলার মাঝিপাড়া গ্রামে নানাবাড়িতে মা ও ভাইয়ের সঙ্গে থাকতেন।পুলিশের ধারণা, নুরুজ্জামানকে কুপিয়ে হত্যার পর মাঠের মধ্যে লাশ ফেলে গেছে দুর্বৃত্তরা।প্রত্যক্ষদর্শী ও পুলিশ সূত্রে জানা গেছে, গোগা কালিয়ানি গ্রামের মাঠের মধ্যে বুধবার সকালে মো. নুরুজ্জামানের লাশ পড়ে ছিল। লাশটি দেখে এলাকাবাসী বাগআঁচড়া পুলিশ তদন্তকেন্দ্রে খবর দেয়। সকাল সাড়ে আটটার দিকে পুলিশ ঘটনাস্থলে এসে লাশটি উদ্ধার করে।নুরুজ্জামানের মা নুরজাহান বেগম বলেন, নুরুজ্জামান মঙ্গলবার সাতক্ষীরার বাড়িতেই ছিলেন। তবে বেলা তিনটার দিকে কে বা কারা তাঁকে মোবাইল করে ঝিকরগাছা বাজারে ডেকে নেয়। রাতে তিনি আর বাড়িতে ফেরেননি। বুধবার বিকেলে নুরজাহান খবর পান, নুরুজ্জামানকে হত্যা করা হয়েছে।বাগআঁচড়া পুলিশ তদন্তকেন্দ্রের পরিদর্শক শুকদেব রায় বলেন, নুরুজ্জামানের লাশ ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতাল মর্গে পাঠানো হয়েছে। লাশের বুকে, পেটে ও পিঠে ধারালো অস্ত্রের ৮ থেকে ১০টি আঘাতের চিহ্ন আছে। ময়নাতদন্তের প্রতিবেদন পাওয়ার পরে বিস্তারিত জানা যাবে। এ ব্যাপারে যথাযথ আইনি ব্যবস্থা নেওয়া হবে।</body>
</article>
