<article>
  <headline>মায়ের মাথায় ছেলের আঘাত, প্রাণ গেল বাবার</headline>
  <url>https://www.prothomalo.com/bangladesh/article/1605721/%E0%A6%AE%E0%A6%BE%E0%A7%9F%E0%A7%87%E0%A6%B0-%E0%A6%AE%E0%A6%BE%E0%A6%A5%E0%A6%BE%E0%A7%9F-%E0%A6%9B%E0%A7%87%E0%A6%B2%E0%A7%87%E0%A6%B0-%E0%A6%86%E0%A6%98%E0%A6%BE%E0%A6%A4-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A6%AC%E0%A6%BE%E0%A6%AC%E0%A6%BE%E0%A6%B0</url>
  <published_at>2019-07-23T16:35:00+06:00</published_at>
  <category>খুন</category>
  <body>জমি নিয়ে বাবার সঙ্গে ছেলের বিরোধ ছিল। ছেলে বাবাকে জমি বন্ধক রাখার জন্য চাপ দিতেন। বাবা রাজি হতেন না। এ নিয়ে বাবা-ছেলের প্রায়ই ঝগড়া হতো। আজ মঙ্গলবারও ঝগড়ার একপর্যায়ে ছেলে বাবাকে শক্ত কিছু দিয়ে আঘাত করতে গেলে মা বাধা দিতে গিয়ে আঘাত পান। মায়ের মাথা থেকে রক্ত ঝরতে দেখে মৃত্যু হয় বাবার।পুলিশের ধারণা, রক্ত দেখে হৃদ্‌যন্ত্রের ক্রিয়া বন্ধ হয়ে মারা গেছেন বাবা।আজ সকালে কুষ্টিয়ার মিরপুর উপজেলার আমলা ইউনিয়নের চৌদুয়ার গ্রামে এ ঘটনা ঘটে।মারা যাওয়া বাবার নাম রুহুল আমিন (৭০)। তাঁর স্ত্রী মাহিমা (৬০) খাতুন মাথায় আঘাত পেয়ে আহত হয়ে হাসপাতালে চিকিৎসাধীন।পুলিশ ও স্থানীয় সূত্র জানায়, রহুল আমিনকে নিজের জমি বন্ধক রাখার জন্য ছেলে মোহাম্মদ সাজু চাপ দিতে থাকেন। আজ সকালে এ নিয়ে বাবা ও ছেলের মধ্যে কথা–কাটাকাটি হয়। একপর্যায়ে তাঁদের মধ্যে হাতাহাতি শুরু হয়। ঝগড়া থামানোর জন্য মা মাহিমা খাতুন এগিয়ে যান। ওই সময় বাবাকে শক্ত কিছু দিয়ে আঘাত করতে গেলে সেটি মায়ের মাথায় লেগে রক্ত ঝরতে থাকে। রক্ত ঝরতে দেখে মাটিতে লুটিয়ে পড়েন বাবা রুহুল আমিন। তাঁকে সঙ্গে সঙ্গে মিরপুর উপজেলা স্বাস্থ্য কমপ্লেক্সে নিলে চিকিৎসক মৃত ঘোষণা করেন।খবর পেয়ে ঘটনাস্থলে যান মিরপুর থানার পরিদর্শক (তদন্ত) আবদুল আলীম। তিনি প্রথম আলোকে বলেন, রুহুল আমিনের শরীরে কোথাও কোনো আঘাতের চিহ্ন নেই। ধারণা করা হচ্ছে, রক্ত দেখে হৃদ্‌যন্ত্রের ক্রিয়া বন্ধ হয়ে তিনি মারা গেছেন। পরিবার লাশের ময়নাতদন্ত করতে রাজি নয়। এ জন্য থানায় অপমৃত্যু মামলা হয়েছে।মাহিমা খাতুনের বরাত দিয়ে আবদুল আলীম বলেন, স্বামী মারা যাওয়ায় ছেলের বিরুদ্ধেও কোনো মামলা করতে রাজি নন মা মাহিমা। তিনি বলেছেন, স্বামীকে হারিয়েছেন, ছেলেকেও হারাতে চান না।</body>
</article>
