<article>
  <headline>জমিতে কলেজছাত্রের লাশ!</headline>
  <url>https://www.prothomalo.com/bangladesh/article/1577832/%E0%A6%9C%E0%A6%AE%E0%A6%BF%E0%A6%A4%E0%A7%87-%E0%A6%95%E0%A6%B2%E0%A7%87%E0%A6%9C%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%87%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-02-06T16:03:00+06:00</published_at>
  <category>খুন</category>
  <body>কুড়িগ্রাম শহরের উত্তর কামারপাড়া এলাকায় কৃষিজমিতে হাবিবুর রহমান (২০) নামের এক শিক্ষার্থীর লাশ উদ্ধার করেছে পুলিশ। তাঁর পেট ও বুকে ছুরিকাঘাতের চিহ্ন রয়েছে। আজ বুধবার সকালে স্থানীয় লোকজন হাবিবুরের লাশ পড়ে থাকতে দেখে পুলিশে খবর দেয়। জেলা প্রশাসক সুলতানা পারভীন ও ভারপ্রাপ্ত পুলিশ সুপার মেনহাজুল আলম সকালে ঘটনাস্থল পরিদর্শন করেন। এ সময় লাশ দেখতে শত শত নারী-পুরুষ ভিড় জমায়। পুলিশ লাশ উদ্ধার করে ময়নাতদন্তের জন্য সদর হাসপাতালের মর্গে পাঠিয়েছে।নিহত হাবিবুর চিলমারী উপজেলার ঢুসমারা থানার গোয়ালের চর গ্রামের আবুল হোসেনের ছেলে।কুড়িগ্রাম থানার ভারপ্রাপ্ত কর্মকর্তা (ওসি) মাহফুজার রহমান জানান, প্রাথমিকভাবে ধারণা করা হচ্ছে, হাবিবুরকে অন্য কোথাও হত্যা করে আজ সকালে লাশ ফসলি জমিতে ফেলে রেখে যায় দুর্বৃত্তরা। নিহত হাবিবুরের প্যান্টের পকেটে দুটি মোবাইল ফোন ও মানিব্যাগ পাওয়া গেছে।নিহত হাবিবুরের চাচাতো ভাই সানোয়ার জানান, হাবিবুর কুড়িগ্রাম কালেক্টরেট স্কুল অ্যান্ড কলেজের একাদশ শ্রেণির ছাত্র ছিলেন। পাশাপাশি স্থানীয় আদালতে আইন সহায়তাকারী (মহুরি) হিসেবে কাজ করতেন। বোনের পরিবারের সঙ্গে তিনি পৌর এলাকার উত্তর কামারপাড়া গ্রামে সুরুজ্জামান নামের এক ব্যক্তির বাড়িতে ভাড়া থাকতেন।ঘটনাস্থল পরিদর্শনের সময় কুড়িগ্রামের ভারপ্রাপ্ত পুলিশ সুপার মেনহাজুল আলম বলেন, হত্যার কারণ অনুসন্ধানের চেষ্টা চলছে। আশা করা যায়, দ্রুত হত্যার রহস্য উদ্‌ঘাটন করে আসামিদের গ্রেপ্তার করা সম্ভব হবে। </body>
</article>
