<article>
  <headline>ময়মনসিংহে যুবক হত্যায় একজনের মৃত্যুদণ্ড</headline>
  <url>https://www.prothomalo.com/bangladesh/article/1596491/%E0%A6%AE%E0%A7%9F%E0%A6%AE%E0%A6%A8%E0%A6%B8%E0%A6%BF%E0%A6%82%E0%A6%B9%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%8F%E0%A6%95%E0%A6%9C%E0%A6%A8%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81%E0%A6%A6%E0%A6%A3%E0%A7%8D%E0%A6%A1</url>
  <published_at>2019-05-28T20:53:00+06:00</published_at>
  <category>খুন</category>
  <body>ময়মনসিংহে পারভেজ নামের এক যুবককে হত্যার মামলায় এক আসামিকে মৃত্যুদণ্ড ও চারজনকে যাবজ্জীবন কারাদণ্ডাদেশ দেওয়া হয়েছে। আজ মঙ্গলবার দুপুরে জেলা ও দায়রা জজ আদালতের বিচারক মুহাম্মদ নুরুল আমিনি এ রায় দেন।মৃত্যুদণ্ডপ্রাপ্ত আসামির নাম হাবিবুর রহমান। যাবজ্জীবন সাজাপ্রাপ্ত আসামিরা হলেন সারোয়ার, শরীফ, জীবন ও সাব্বির। সারোয়ার ইতিমধ্যে মারা গেছেন। এ ছাড়া মৃত্যুদণ্ডপ্রাপ্ত হাবিবুর ও যাবজ্জীবন সাজাপ্রাপ্ত জীবন পলাতক আছেন। ময়মনসিংহের আদালত পরিদর্শক শেখ কবিরুল ইসলাম এ তথ্য নিশ্চিত করেছেন।মামলার সংক্ষিপ্ত বিবরণ থেকে জানা যায়, এলাকায় আধিপত্য বিস্তার নিয়ে বিরোধের জের ধরে ২০১০ সালের ২২ ফেব্রুয়ারি ময়মনসিংহ নগরের ছত্রিশবাড়ি কলোনির নিহত পারভেজের সঙ্গে প্রতিপক্ষের লোকদের কথা-কাটাকাটি হয়। এর জের ধরে পারভেজকে হত্যা করা হয়। ওই দিনই নিহতের মা সেলিনা আক্তার বাদী হয়ে কোতোয়ালি মডেল থানায় মামলা করেন। ওই বছরের ২২ জুন দণ্ডপ্রাপ্ত আসামিদের অভিযুক্ত করে পুলিশ মামলার অভিযোগপত্র দেয়। মামলার নয় বছর পর আজ রায় দেন আদালত।</body>
</article>
