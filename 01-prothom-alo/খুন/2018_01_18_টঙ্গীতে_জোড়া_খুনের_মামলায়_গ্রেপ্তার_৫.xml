<article>
  <headline>টঙ্গীতে জোড়া খুনের মামলায় গ্রেপ্তার ৫</headline>
  <url>https://www.prothomalo.com/bangladesh/article/1411451/%E0%A6%9F%E0%A6%99%E0%A7%8D%E0%A6%97%E0%A7%80%E0%A6%A4%E0%A7%87-%E0%A6%9C%E0%A7%8B%E0%A7%9C%E0%A6%BE-%E0%A6%96%E0%A7%81%E0%A6%A8-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%AE%E0%A7%82%E0%A6%B2-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B8%E0%A6%B9-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%AB</url>
  <published_at>2018-01-18T10:46:00+06:00</published_at>
  <category>খুন</category>
  <body>গাজীপুরের টঙ্গীতে জোড়া খুনের ঘটনায় করা মামলায় অস্ত্র ও গুলিসহ পাঁচজনকে গতকাল বুধবার রাতে গ্রেপ্তার করেছে র‍্যাপিড অ্যাকশন ব্যাটালিয়ন (র‍্যাব)। তাঁদের কাছ থেকে দুটি পিস্তল, একটি ছোরা, একটি চাপাতি, দুটি ম্যাগাজিন ও সাতটি গুলি উদ্ধার করা হয়েছে।গ্রেপ্তার হওয়া ব্যক্তিরা হলেন হুমায়ুন, জুয়েল, জীবন, রবিউল ও মো. বিল্লাল হোসেন। তাঁদের বয়স ১৮ থেকে ৩০ বছরের মধ্যে। র‍্যাব-১ এর অধিনায়ক মো. সারোয়ার বিন কাসেমের ভাষ্য, গত ডিসেম্বরে টঙ্গীতে জোড়া খুনের ঘটনা ঘটে। এই অভিযোগে টঙ্গীর দত্তপাড়া এলাকায় অভিযান চালিয়ে ওই পাঁচজনকে গতকাল রাতে গ্রেপ্তার করা হয়। প্রথমে রাত ১১টার দিকে মামলার প্রধান আসামি হুমায়ুনসহ জুয়েল ও জীবনকে এবং রাত পৌনে ১২টার দিকে একই এলাকা থেকে রবিউল ও বিল্লালকে গ্রেপ্তার করা হয়েছে। গ্রেপ্তার হওয়া ব্যক্তিদের জিজ্ঞাসাবাদ করছে র‍্যাব।টঙ্গী থানার ভারপ্রাপ্ত কর্মকর্তা (ওসি) মো. ফিরোজ তালুকদারের ভাষ্য, ১২ ডিসেম্বর রাত ৮টার দিকে বিপিএল ক্রিকেট ফাইনাল ম্যাচের খেলা দেখার সময় দুর্বৃত্তদের ধারালো অস্ত্রের আঘাতে চাচাতো দুই ভাই নিহত হন। মাদক দ্রব্যের ব্যবসায় বিরোধের জেরে তাঁরা খুন হন। তাঁরা হলেন দুবাই প্রবাসী মো. আক্তার হোসেন (২৮) ও তাঁর চাচাতো ভাই ইতালিপ্রবাসী আসিবুর রহমান (২৭)। তাঁদের মধ্যে আক্তার প্রায় এক বছর আগে দুবাই থেকে এবং প্রায় ছয় মাস আগে আসিবুর ইতালি থেকে দেশে আসেন।১৩ ডিসেম্বর টঙ্গী থানায় এ ঘটনায় মামলা হয়েছে।</body>
</article>
