<article>
  <headline>টাঙ্গাইলে প্রবীণ আইনজীবী হাসান হত্যায় গ্রেপ্তার ৩</headline>
  <url>https://www.prothomalo.com/bangladesh/article/1604420/%E0%A6%9F%E0%A6%BE%E0%A6%99%E0%A7%8D%E0%A6%97%E0%A6%BE%E0%A6%87%E0%A6%B2%E0%A7%87-%E0%A6%AA%E0%A7%8D%E0%A6%B0%E0%A6%AC%E0%A7%80%E0%A6%A3-%E0%A6%86%E0%A6%87%E0%A6%A8%E0%A6%9C%E0%A7%80%E0%A6%AC%E0%A7%80-%E0%A6%B9%E0%A6%BE%E0%A6%B8%E0%A6%BE%E0%A6%A8-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A9</url>
  <published_at>2019-07-15T18:48:00+06:00</published_at>
  <category>খুন</category>
  <body>টাঙ্গাইলের প্রবীণ আইনজীবী, কৃষক শ্রমিক জনতা লীগ নেতা ও মুক্তিযোদ্ধা মিঞা মোহাম্মদ হাসান আলী রেজা হত্যা মামলায় এক নারী ও তাঁর স্বামী-সন্তানকে গ্রেপ্তার করেছে পুলিশ। গতকাল রোববার রাতে শহরের আকুরটাকুর এলাকা থেকে তপন কুমার সরকার, তাঁর স্ত্রী কল্পনা রানী ও ছেলে তন্ময় মণ্ডলকে গ্রেপ্তার করা হয়।টাঙ্গাইল সদর থানার উপপরিদর্শক (এসআই) ওয়াজেদ আলী বলেন, আজ সোমবার টাঙ্গাইল বিচারিক হাকিম আদালতে হাজির করে তপন ও তন্ময়কে সাত দিন করে রিমান্ডে নেওয়ার আবেদন করা হয়। অতিরিক্ত বিচারিক হাকিম মনিরা সুলতানা তাদের তিন দিন করে রিমান্ড মঞ্জুর করেন বলে আদালত পরিদর্শক তানভীর হাসান জানিয়েছেন। কল্পনা রানী এ ঘটনায় স্বীকারোক্তি দিতে রাজি হয়েছেন বলে জানিয়েছে পুলিশ।পুলিশ সূত্র জানায়, হাসান আলী রেজা নিখোঁজ হওয়ার আগে ওই নারীর সঙ্গে চারবার মুঠোফোনে কথা বলেন। এ সূত্র ধরেই তাদের গ্রেপ্তার করা হয়েছে।এদিকে হত্যার রহস্য উদ্‌ঘাটন ও হত্যাকারীদের গ্রেপ্তারের দাবিতে আইনজীবীরা মানববন্ধন ও স্মারকলিপি দিয়েছেন। ঘাটাইলে মুক্তিযোদ্ধারা একই দাবিতে মানববন্ধন কর্মসূচি পালন করেছেন। হাসান আলী রেজার মৃত্যুতে টাঙ্গাইলের আইনজীবীরা কালো ব্যাচ ধারণ করে তিন দিনের শোক পালন করছেন। জেলা বার সমিতির উদ্যোগে আজ আদালত এলাকায় মানববন্ধন কর্মসূচি পালিত হয়। বক্তারা দ্রুত হত্যাকারীদের গ্রেপ্তার ও তাদের দৃষ্টান্তমূলক শাস্তির দাবি জানান। পরে আইনজীবীরা জেলা প্রশাসক ও পুলিশ সুপারের কাছে স্মারকলিপি দেন।গত ৮ জুলাই ৭৬ বছর বয়সী হাসান আলী রেজা টাঙ্গাইল শহরের সাবালিয়া পাঞ্জাপাড়ার বাসা থেকে চা খাওয়ার জন্য বের হন। এরপর থেকে তিনি নিখোঁজ ছিলেন। ওই এলাকার একটি ক্লোজড সার্কিট (সিসি) ক্যামেরার ফুটেজে দেখা যায় হেলমেট ও রেইনকোট পরিহিত এক যুবকের মোটরসাইকেলের পেছনে চড়ে তিনি যাচ্ছেন। নিখোঁজের ব্যাপারে ৯ জুলাই তাঁর ছেলে টাঙ্গাইল সদর থানায় একটি সাধারণ ডায়েরি (জিডি) করেন। পরে গত শনিবার শহরের পশ্চিম আকুরটাকুর পাড়া লৌহজং নদ থেকে তাঁর ভাসমান লাশ উদ্ধার করে পুলিশ।</body>
</article>
