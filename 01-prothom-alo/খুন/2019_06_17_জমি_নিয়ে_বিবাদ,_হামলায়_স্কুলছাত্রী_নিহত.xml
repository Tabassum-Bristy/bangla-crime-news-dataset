<article>
  <headline>জমি নিয়ে বিবাদ, হামলায় স্কুলছাত্রী নিহত</headline>
  <url>https://www.prothomalo.com/bangladesh/article/1599718/%E0%A6%9C%E0%A6%AE%E0%A6%BF-%E0%A6%A8%E0%A6%BF%E0%A7%9F%E0%A7%87-%E0%A6%AC%E0%A6%BF%E0%A6%AC%E0%A6%BE%E0%A6%A6-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-06-17T22:35:00+06:00</published_at>
  <category>খুন</category>
  <body>লালমনিরহাট সদর উপজেলায় জমি নিয়ে বিবাদের জেরে হামলায় স্কুলছাত্রী নিহত হয়েছে। সোমবার সকালে উপজেলার কুলাঘাট ইউনিয়নের দক্ষিণ শিবেরকুঠি গ্রামে এ ঘটনা ঘটে।নিহত ওই ছাত্রীর নাম লাকী আক্তার (১৪)। সে চর কুলাঘাট উচ্চবিদ্যালয়ের অষ্টম শ্রেণির ছাত্রী। তাঁর বাবার নাম নজরুল ইসলাম। এ ঘটনায় তিনিও আহত হয়েছেন। আহত অপর একজন হলেন নজরুলের বোন সোমত্ত ভানু। এ ছাড়া প্রতিপক্ষের বেশ কয়েকজন আহত হয়েছেন বলে অভিযোগ করা হয়েছে। তবে প্রাথমিকভাবে তাঁদের নাম জানা যায়নি।এ ঘটনায় ছয়জনক আটক করেছে পুলিশ। আটক ব্যক্তিরা হলেন কদম আলী (৮০), নুর আলম (৩৮), সোহেল রানা (২২), বক্কর আলী (৪০), মুকুল আলী (২৮) ও কামাল হোসেন (২১)।পুলিশ ও স্থানীয় সূত্রে জানা যায়, লাকী আক্তারের বাবা নজরুল ইসলামের সঙ্গে জমিজমা নিয়ে কদম আলীর মধ্যে দীর্ঘদিন ধরে বিরোধ চলছে; যা আদালতে বিচারাধীন। সোমবার সকালে কদম আলীর লোকজন সেই জমি দখলে নিতে গেলে নজরুল ইসলাম বাধা দেন। এতে প্রতিপক্ষের লোকজন তাঁর ওপর হামলা চালায়। তাঁকে বাঁচাতে গিয়ে হামলার শিকার হয় লাকী আক্তার, তাঁর মা কুলসুম বেগম, ফুফু বানু বেগম। আহত অবস্থায় লাকী আক্তার, তাঁর বাবা নজরুল ইসলাম ও ফুফুকে লালমনিরহাট সদর হাসপাতালে নেওয়া হয়। উন্নত চিকিৎসার জন্য লাকী আক্তারকে রংপুর মেডিকেল কলেজ হাসপাতালে নেওয়ার পথে অ্যাম্বুলেন্সে সে মারা যায়।লালমনিরহাট সদর হাসপাতালের জরুরি বিভাগের চিকিৎসক আবু মুসা বলেন, আহত ব্যক্তিদের প্রয়োজনীয় চিকিৎসা দিয়ে হাসপাতালে ভর্তি করা হয়। গুরুতর অবস্থা বিবেচনায় লাকী আক্তারকে রংপুর মেডিকেল কলেজ হাসপাতালে রেফার্ড করা হয়েছিল। রংপুর নেওয়ার পথে সে মারা যায়।লালমনিরহাট সদর থানার ভারপ্রাপ্ত কর্মকর্তা (ওসি) মাহফুজ আলম প্রথম আলোকে বলেন, স্কুলছাত্রী নিহতের ঘটনায় তার পরিবারের পক্ষ থেকে মামলা প্রক্রিয়াধীন। এ ঘটনায় কদম আলীসহ তাঁর পক্ষের ছয়জনকে আটক করা হয়েছে।</body>
</article>
