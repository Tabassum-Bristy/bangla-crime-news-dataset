<article>
  <headline>ছুরিকাঘাতে স্ত্রী নিহত, স্বামী আটক</headline>
  <url>https://www.prothomalo.com/bangladesh/article/1610378/%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%A8%E0%A6%BF%E0%A6%B9%E0%A6%A4-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80-%E0%A6%86%E0%A6%9F%E0%A6%95</url>
  <published_at>2019-08-21T19:00:00+06:00</published_at>
  <category>খুন</category>
  <body>বগুড়ায় স্বামীর ছুরিকাঘাতে স্ত্রী নিহত হয়েছেন বলে অভিযোগ উঠেছে। বুধবার সকাল নয়টার দিকে হাসপাতালে চিকিৎসাধীন অবস্থায় তাঁর মৃত্যু হয়। এ ঘটনায় অভিযুক্ত স্বামীকে আটক করেছে পুলিশ।নিহত ওই স্ত্রীর নাম মায়া খাতুন (১৮)। অভিযুক্ত স্বামী হলেন রাকিবুল হাসান (২০)। বগুড়া শহরতলির বারপুর মধ্যপাড়া এলাকায় তাঁদের বাড়ি।পুলিশ ও স্থানীয় সূত্রে জানা যায়, দাম্পত্য কলহের জেরে মঙ্গলবার মধ্য রাতে স্বামী-স্ত্রীর মধ্যে ঝগড়া বাধে। বাগ্‌বিতণ্ডার একপর্যায়ে রাকিবুল হাসান ঘরে রাখা ধারালো ছুরি দিয়ে স্ত্রীর পেটে আঘাত করেন। এতে তাঁর চিৎকারে প্রতিবেশীরা এগিয়ে এসে তাঁকে উদ্ধার করে টিএমএসএম মেডিকেল কলেজ ও রফাতুল্লাহ কমিউনিটি হাসপাতালে ভর্তি করান। এদিকে ছুরিকাঘাতের পর পালিয়ে যান রাকিবুল। পরে অতিরিক্ত রক্তক্ষরণে চিকিৎসাধীন অবস্থায় মারা যান মায়া খাতুন।বগুড়া জেলার অতিরিক্ত পুলিশ সুপার সনাতন চক্রবর্তী প্রথম আলোকে বলেন, মায়া খাতুনকে ছুরিকাঘাতের পর গা ঢাকা দেন রাকিবুল হাসান। পুলিশ রাত থেকেই তাঁকে খুঁজছিল। বুধবার বেলা সাড়ে ১১টার দিকে তাঁকে শহরের মাটিডালি এলাকা থেকে গ্রেপ্তার করা হয়। প্রাথমিক জিজ্ঞাসাবাদে রাকিবুল স্বীকার করেছেন, যৌতুকের কোনো কারণে নয়, স্বামী-স্ত্রীর মধ্যে ব্যক্তিগত দাম্পত্য বিষয় নিয়ে কলহের জেরে রাগের মাথায় স্ত্রীকে ছুরিকাঘাত করেছেন তিনি।পুলিশ জানায়, মায়ার লাশ ময়নাতদন্তের জন্য বগুড়ার শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে। এ ঘটনায় বুধবার বেলা একটা পর্যন্ত থানায় কেউ মামলা করেনি।</body>
</article>
