<article>
  <headline>যশোরে ছুরিকাঘাতে তরুণ খুন</headline>
  <url>https://www.prothomalo.com/bangladesh/article/1598905/%E0%A6%AF%E0%A6%B6%E0%A7%8B%E0%A6%B0%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%A4%E0%A6%B0%E0%A7%81%E0%A6%A3-%E0%A6%96%E0%A7%81%E0%A6%A8</url>
  <published_at>2019-06-13T16:00:00+06:00</published_at>
  <category>খুন</category>
  <body>যশোর শহরে ছুরিকাঘাতে এক তরুণ খুন হয়েছেন। তাঁর নাম মো. ফেরদৌস (২০)। আজ বৃহস্পতিবার দুপুরে যশোর শহরের হাজারি গেট সন্ন্যাসী দিঘিরপাড় এলাকায় এ ঘটনা ঘটে।নিহত মো. ফেরদৌস যশোর শহরের বেজপাড়া সাদেক দারোগার মোড় এলাকার আজাদ হোসেনের ছেলে। তিনি স্থানীয় একটি মৎস্যখামারে কাজ করতেন।নিহত ব্যক্তির স্বজন এবং পুলিশ সূত্রে জানা যায়, হাসপাতালে নিয়ে যাওয়ার পর ফেরদৌসের মৃত্যু হয়।নিহত তরুণের বন্ধু মো. সুজন জানান, আজ দুপুর ১২টার দিকে তাঁরা তিন বন্ধু—ফেরদৌস, সুজন ও অন্তু—যশোর শহরের হাজারি গেট সন্ন্যাসী দিঘিরপাড় এলাকার আমবাগানে বসে ছিলেন। এ সময় সেখানে একই এলাকার সাব্বির নামের এক যুবক আসেন। এ সময় নারীঘটিত একটি ঘটনাকে কেন্দ্র করে ফেরদৌস ও সাব্বিরের মধ্যে কথা-কাটাকাটি হয়। এরপর সাব্বির সেখান থেকে চলে যান। দুপুর সাড়ে ১২টার দিকে সাব্বির আরও পাঁচ ব্যক্তিকে নিয়ে ঘটনাস্থলে আসেন। এ সময় তাঁরা ফেরদৌসকে মারপিট করেন এবং তাঁর পায়ুপথের দুই স্থানে ছুরিকাঘাত করেন। এ সময় ফেরদৌসের চিৎকারে স্থানীয় লোকজন এসে তাঁকে উদ্ধার করে যশোর ২৫০ শয্যাবিশিষ্ট জেনারেল হাসপাতালে নিয়ে যান।হাসপাতালের জরুরি বিভাগের চিকিৎসক ওয়াহেদুজ্জামান আজাদ বলেন, পায়ুপথের পাশে ছুরিকাঘাতে অতিরিক্ত রক্তক্ষরণের কারণে বেলা একটার দিকে ফেরদৌসের মৃত্যু হয়।যশোর কোতোয়ালি থানার ভারপ্রাপ্ত কর্মকর্তা (ওসি) অপূর্ব হাসান বলেন, প্রাথমিক তদন্তে জানা গেছে, নারীঘটিত ঘটনার জের ধরে এ হত্যাকাণ্ডের ঘটনা ঘটেছে। ঘটনার সঙ্গে জড়িত ব্যক্তিদের গ্রেপ্তারে অভিযান চালানো হচ্ছে। এ ঘটনায় মামলার প্রস্তুতি চলছে।</body>
</article>
