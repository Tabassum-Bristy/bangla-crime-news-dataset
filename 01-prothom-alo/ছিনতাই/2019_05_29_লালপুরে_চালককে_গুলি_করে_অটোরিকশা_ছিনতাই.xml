<article>
  <headline>লালপুরে চালককে গুলি করে অটোরিকশা ছিনতাই</headline>
  <url>https://www.prothomalo.com/bangladesh/article/1596532/%E0%A6%B2%E0%A6%BE%E0%A6%B2%E0%A6%AA%E0%A7%81%E0%A6%B0%E0%A7%87-%E0%A6%9A%E0%A6%BE%E0%A6%B2%E0%A6%95%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A7%87-%E0%A6%85%E0%A6%9F%E0%A7%8B%E0%A6%B0%E0%A6%BF%E0%A6%95%E0%A6%B6%E0%A6%BE-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>2019-05-29T10:47:00+06:00</published_at>
  <category>ছিনতাই</category>
  <body>নাটোরের লালপুর উপজেলার আঙারিপাড়ায় চালককে গুলি করে অটোরিকশা ছিনতাই করেছে দুর্বৃত্তরা। গতকাল মঙ্গলবার বিকেল চারটার দিকে গুলিবিদ্ধ চালককে রাজশাহী মেডিকেল কলেজ হাসপাতালে ভর্তি করা হয়েছে।আহত অটোরিকশাচালকের নাম হারুনর রশিদ। তিনি লালপুর উপজেলার কুজিপুকুর গ্রামের নুর হোসেনের ছেলে।লালপুর থানা ও এলাকাবাসী সূত্রে জানা যায়, হারুনর রশিদ বিকেল চারটার দিকে অটোরিকশা নিয়ে আঙারিপাড়া সড়ক হয়ে যাচ্ছিলেন। এ সময় যাত্রীবেশী ছিনতাইকারীরা তাঁকে গুলি করে অটোরিকশা থেকে ফেলে দিয়ে অটোরিকশাটি নিয়ে পালিয়ে যায়। এলাকাবাসী তাঁকে আশঙ্কাজনক অবস্থায় উদ্ধার করে রাজশাহী মেডিকেল কলেজ হাসপাতালে নিয়ে যায়।লালপুর থানার ভারপ্রাপ্ত কর্মকর্তা (ওসি) নজরুল ইসলাম জানান, খবর পাওয়ার পর ঘটনাস্থলে পুলিশ পাঠানো হয়। পুলিশ ছিনতাইকারীদের সম্পর্কে তথ্য জানার চেষ্টা করছে। কিছু জায়গায় অভিযান চালানো হয়েছে। লিখিত অভিযোগ পাওয়ার পর তদন্ত শুরু হবে। শেষ খবর পাওয়া পর্যন্ত অটোরিকশাটি উদ্ধার করা যায়নি।এর আগে গত শনিবার দুপুর সাড়ে ১২টার দিকে উপজেলার চামটিয়া-পালপাড়া সড়কে ছিনতাইকারীরা গুলি করে সিএনজিচালিত একটি অটোরিকশা ছিনতাইয়ের চেষ্টা চালায়। আশপাশের লোকজন এগিয়ে এলে ছিনতাইকারীরা অটোরিকশাটি ফেলে পালিয়ে যায়। এ ঘটনায় এখন পর্যন্ত কাউকে গ্রেপ্তার করা হয়নি।</body>
</article>
