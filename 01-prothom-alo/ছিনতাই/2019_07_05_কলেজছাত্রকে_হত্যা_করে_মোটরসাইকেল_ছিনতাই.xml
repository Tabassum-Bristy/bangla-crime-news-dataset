<article>
  <headline>কলেজছাত্রকে হত্যা করে মোটরসাইকেল ছিনতাই</headline>
  <url>https://www.prothomalo.com/bangladesh/article/1602798/%E0%A6%95%E0%A6%B2%E0%A7%87%E0%A6%9C-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%95%E0%A6%B0%E0%A7%87-%E0%A6%AE%E0%A7%8B%E0%A6%9F%E0%A6%B0%E0%A6%B8%E0%A6%BE%E0%A6%87%E0%A6%95%E0%A7%87%E0%A6%B2-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>2019-07-05T23:58:00+06:00</published_at>
  <category>ছিনতাই</category>
  <body>নাটোরের বড়াইগ্রামে বুকে গুলি করে এক কলেজছাত্রের মোটরসাইকেল ছিনতাই করেছে দুর্বৃত্তরা। শুক্রবার বিকেল সাড়ে চারটার দিকে উপজেলার নগর ইউনিয়নের মকিমপুর বটতলা এলাকায় এই ঘটনায় ঘটে। গুলির পরপরই ওই শিক্ষার্থীর মৃত্যু হয়।নিহত কলেজছাত্রের নাম আমিন হোসেন (২০)। তিনি মকিমপুর গ্রামের সাহাদত হোসেনের ছেলে এবং স্থানীয় খলিশাডাঙ্গা ডিগ্রি কলেজের দ্বাদশ শ্রেণির ছাত্র ছিলেন।বড়াইগ্রাম থানা ও এলাকাবাসী সূত্রে জানা গেছে, আমিন হোসেন শুক্রবার বিকেলে অ্যাপাচি আরটিআর ব্র্যান্ডের একটি মোটরসাইকেল নিয়ে কদিমচিলান গ্রামে যাচ্ছিলেন। গ্রামের বটতলা এলাকায় পরিত্যক্ত ইটভাটার কাছে পৌঁছালে পেছন থেকে তিন দুর্বৃত্ত মোটরসাইকেল নিয়ে এসে তাঁর মোটরসাইকেলের গতি রোধ করে। এ সময় আমিন মোটরসাইকেল থেকে নামলে দুর্বৃত্তরা তাঁর বুকে গুলি করে মোটরসাইকেলটি নিয়ে পালিয়ে যায়। পরে পথচারীরা হাসপাতালে নেওয়ার পথে তাঁর মৃত্যু হয়।বড়াইগ্রাম থানার ভারপ্রাপ্ত কর্মকর্তা (ওসি) দিলীপ কুমার দাস আমিন হোসেনের মৃত্যুর তথ্য নিশ্চিত করে বলেন, তাঁদের ধারণা, দুর্বৃত্তরা তাঁর মোটরসাইকেল ছিনতাইয়ের লক্ষ্যে গুলি করেছে। দুর্বৃত্তদের আটক করতে পুলিশ জোর তৎপরতা শুরু করেছে।</body>
</article>
