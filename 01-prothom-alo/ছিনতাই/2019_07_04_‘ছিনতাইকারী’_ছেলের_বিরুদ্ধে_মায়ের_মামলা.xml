<article>
  <headline>‘ছিনতাইকারী’ ছেলের বিরুদ্ধে মায়ের মামলা</headline>
  <url>https://www.prothomalo.com/bangladesh/article/1602555/%E2%80%98%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80%E2%80%99-%E0%A6%9B%E0%A7%87%E0%A6%B2%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%AE%E0%A6%BE%E0%A7%9F%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-07-04T19:45:00+06:00</published_at>
  <category>ছিনতাই</category>
  <body>সিরাজগঞ্জের কাজীপুর উপজেলায় ছেলের বিরুদ্ধে ছিনতাই ও সন্ত্রাসী কর্মকাণ্ডের অভিযোগ এনে এক মা আদালতে মামলা করেছেন। তবে আজ বৃহস্পতিবার ওই ছেলে সব অভিযোগ অস্বীকার করে সংবাদ সম্মেলন করেছেন।অভিযুক্ত ছেলের নাম ছাইদুল ইসলাম। তিনি কাঠমিস্ত্রির কাজ করেন। তাঁর মায়ের নাম সালেকা খাতুন (৫৫)। তাঁরা উপজেলার হাজরাহাটি গ্রামের বাসিন্দা। ছেলে ছাইদুলের বিরুদ্ধে সালেকা ১৬ জুন সিরাজগঞ্জ মুখ্য হাকিম আদালতে মামলা করেছেন।মামলার এজাহারে সালেকা অভিযোগ করেছেন, বড় ছেলে ছাইদুল ১৬ জুন তাঁর ঘরে প্রবেশ করেন। এ সময় সাইদুল সালেকাকে মারপিট করেন। পরে সালেকার কাছ থেকে লক্ষাধিক টাকা ছিনিয়ে নেন।সাইদুল আজ বৃহস্পতিবার বিকেলে উপজেলা প্রেসক্লাবে এক সংবাদ সম্মেলন করেছেন। সংবাদ সম্মেলনে তিনি দাবি করেন, অন্য কারও প্ররোচনায় পড়ে ও নিজের একটি মামলা থেকে বাঁচতে তাঁর মা এই মিথ্যা মামলা করেছেন।সাইদুল বলেন, মামলায় যে তারিখ উল্লেখ করা হয়েছে সেদিন তিনি নিজ কর্মস্থল ঢাকায় ছিলেন। এ বিষয়ে তাঁর তথ্যপ্রমাণ আছে।তবে এ বিষয়ে মা সালেকা খাতুন বলেন, ‘আমার ছেলে সব সময় আমাকে অত্যাচার করে। এ জন্য মামলা করেছি। এমনিতে কি কেউ ছেলের নামে মামলা দেয়?’</body>
</article>
