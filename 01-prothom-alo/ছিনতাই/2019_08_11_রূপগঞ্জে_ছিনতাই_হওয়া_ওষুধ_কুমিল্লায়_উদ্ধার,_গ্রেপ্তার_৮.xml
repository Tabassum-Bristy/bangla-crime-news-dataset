<article>
  <headline>রূপগঞ্জে ছিনতাই হওয়া ওষুধ কুমিল্লায় উদ্ধার, গ্রেপ্তার ৮</headline>
  <url>https://www.prothomalo.com/bangladesh/article/1609040/%E0%A6%B0%E0%A7%82%E0%A6%AA%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%B9%E0%A6%93%E0%A7%9F%E0%A6%BE-%E0%A6%93%E0%A6%B7%E0%A7%81%E0%A6%A7-%E0%A6%95%E0%A7%81%E0%A6%AE%E0%A6%BF%E0%A6%B2%E0%A7%8D%E0%A6%B2%E0%A6%BE%E0%A7%9F-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-11T17:28:00+06:00</published_at>
  <category>ছিনতাই</category>
  <body>নারায়ণগঞ্জের রূপগঞ্জ থেকে ছিনতাই হওয়া প্রায় ৯০ লাখ টাকার ওষুধ কুমিল্লা থেকে উদ্ধার করা হয়েছে। গতকাল শনিবার রাতে ওষুধসহ ছিনতাইকৃত কাভার্ডভ্যানটি উদ্ধার করে পুলিশ। এ ঘটনায় ৮ জনকে গ্রেপ্তার করা হয়েছে।শনিবার রাতে গোপন সংবাদের ভিত্তিতে অভিযান চালিয়ে কুমিল্লা জেলার সদর থানার আশরাফপুর ইপিজেডের ১ নম্বর রোডে শাহ আলম নামে এক ব্যক্তির গুদাম থেকে এই ওষুধ উদ্ধার করা হয়।গ্রেপ্তারকৃতরা হলেন- কুমিল্লা সদর থানার সাততলা দক্ষিণপাড়া এলাকার মৃত আবদুল মতিনের ছেলে আবদুল কাদের, একই জেলার বরুরা থানার নবিপুর এলাকার মৃত আবদুল হাকিমের ছেলে কবির হোসেন, বরিশালের উজিরপুর থানার জুগিরকান্দা এলাকার মৃত ওহাব মোল্লার ছেলে কাউসার, গাজীপুরের কালীগঞ্জ থানার বাসাইল এলাকার মৃত মেহের আলীর ছেলে আবু তাহের, নরসিংদীর পলাশ থানার পাইশকা এলাকার মাইনউদ্দিনের ছেলে শাকিল, ফেনীর সোনাগাজী থানার চরকৃঞ্চধর এলাকার আলমগীরের ছেলে আরিফুল ইসলাম, চাঁদপুরের সদর থানার বুলিশা এলাকার সেকান্দার আলীর ছেলে নূরুজ্জামান এবং রূপগঞ্জের চনপাড়া পুনর্বাসন কেন্দ্র এলাকার মৃত মতিউর রহমানের ছেলে শহিদুল ইসলাম।মামলার এজাহারের বরাত দিয়ে রূপগঞ্জ থানার উপপরিদর্শক (এসআই) নাজিম উদ্দিন বলেন, গত ৬ আগস্ট রূপগঞ্জের বরপা এলাকা থেকে এসিআই ফার্মাসিউটিক্যালসের ৯০ লাখ টাকার ওষুধভর্তি একটি কাভার্ডভ্যান গাজীপুর হয়ে ময়মনসিংহের উদ্দেশ্যে রওনা হয়। চালক আরিফ কাভার্ডভ্যানটি নিয়ে নির্দিষ্ট গন্তব্যে না পৌঁছালে এসিআই লিমিটেডের কর্মকর্তা মাসুদ রানা বাদী হয়ে রূপগঞ্জ থানায় মামলা দায়ের করেন। তদন্ত করে পুলিশ জানতে পারে, কাভার্ডভ্যানের মালিক আবু তাহের, চালক আরিফ ও সহকারী শাকিলসহ একদল ছিনতাইকারী পূর্ব পরিকল্পিতভাবে ওষুধসহ কাভার্ডভ্যানটি ছিনতাই করে। গতকাল গোপন সংবাদের ভিত্তিতে অভিযান চালিয়ে কাভার্ডভ্যানসহ ওষুধ উদ্ধার করা হয়েছে।</body>
</article>
