<article>
  <headline>ঘুরতে গিয়ে ছিনতাইয়ের শিকার ৫০ শিক্ষার্থী</headline>
  <url>https://www.prothomalo.com/bangladesh/article/1591140/%E0%A6%98%E0%A7%81%E0%A6%B0%E0%A6%A4%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A7%AB%E0%A7%A6-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80</url>
  <published_at>2019-04-28T14:39:00+06:00</published_at>
  <category>ছিনতাই</category>
  <body>ঘুরতে গিয়ে ছিনতাই ও মারধরের শিকার হয়েছেন চট্টগ্রাম বিশ্ববিদ্যালয়ের ৫০ শিক্ষার্থী। গতকাল শনিবার দুপুরে বিশ্ববিদ্যালয়ের কলা অনুষদ থেকে অন্তত ৩ কিলোমিটার অদূরে চালন্দা গিরিপথ এলাকায় এ ঘটনা ঘটে। এ সময় রামদার আঘাতে নৃবিজ্ঞান বিভাগের স্নাতকোত্তরের শিক্ষার্থী আনোয়ার হোসেন আহত হন।ছিনতাইয়ের শিকার শিক্ষার্থীরা নৃবিজ্ঞান, আরবি, যোগাযোগ ও সাংবাদিকতা এবং ক্রিমিনোলজি অ্যান্ড পুলিশ সায়েন্স বিভাগের বিভিন্ন বর্ষে অধ্যয়নরত।ঘটনার বর্ণনা দিয়ে কয়েকজন শিক্ষার্থী বলেন, সকাল সাড়ে ১০টায় চালন্দা গিরিপথে ঘুরতে যান তাঁরা। তাঁদের সঙ্গে ২৫টি মুঠোফোন, ৬টি হাতঘড়ি ও টাকা ছিল। গিরিপথ থেকে চলে আসার সময় ৬ জন ছিনতাইকারী তাঁদের কাছ থেকে সবকিছু কেড়ে নেয়। ছিনতাইকারীদের হাতে দেশীয় অস্ত্র ছিল। এ সময় ছিনতাইকারীরা বেশ কয়েকজন শিক্ষার্থীকে শারীরিকভাবে লাঞ্ছিত করে। পাশাপাশি আনোয়ার হোসেনকে রামদা দিয়ে মাথায় ও হাতে আঘাত করে। পরে আনোয়ারকে বিশ্ববিদ্যালয় চিকিৎসাকেন্দ্রে নিয়ে যাওয়া হয়। সেখানে প্রাথমিক চিকিৎসা দিয়ে তাঁকে চট্টগ্রাম মেডিকেল কলেজ হাসপাতালে পাঠানো হয়।</body>
</article>
