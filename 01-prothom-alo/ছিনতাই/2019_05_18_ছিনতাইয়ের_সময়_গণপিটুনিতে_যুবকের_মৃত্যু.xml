<article>
  <headline>ছিনতাইয়ের সময় গণপিটুনিতে যুবকের মৃত্যু</headline>
  <url>https://www.prothomalo.com/bangladesh/article/1594643/%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B8%E0%A6%AE%E0%A7%9F-%E0%A6%97%E0%A6%A3%E0%A6%AA%E0%A6%BF%E0%A6%9F%E0%A7%81%E0%A6%A8%E0%A6%BF%E0%A6%A4%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81</url>
  <published_at>2019-05-18T20:23:00+06:00</published_at>
  <category>ছিনতাই</category>
  <body>নারায়ণগঞ্জের মাসদাইরে ছিনতাইয়ের সময় গণপিটুনিতে মো. সজীব (৩০) নামের এক যুবক মারা গেছেন। গুরুতর আহত তাঁর সহযোগী মামুনকে (৩৩) আশঙ্কাজনক অবস্থায় ঢাকা মেডিকেল কলেজ হাসপাতালে পাঠানো হয়েছে। আজ শনিবার ভোরে ঘটনাটি ঘটে। পুলিশের দাবি, নিহত ও আহত দুই যুবকই ছিনতাইকারী। এলাকাবাসী ও পুলিশ জানায়, সকাল ছয়টার দিকে শহরের মাসদাইর গাবতলী এলাকার বাসিন্দা ঢাকা কমার্স কলেজের ছাত্র সায়হাম আহম্মেদ বাসা থেকে বের হয়ে রিকশাযোগে কলেজে যাওয়ার উদ্দেশে রওনা হন। ঢাকা-নারায়ণগঞ্জ পুরাতন সড়কের মাসদাইর ঈদগাহ এলাকায় তিন যুবক রিকশাটির গতিরোধ করেন। এ সময় তাঁরা অস্ত্র দেখিয়ে সায়হামের মুঠোফোন, ব্যাগ ও টাকা ছিনতাই করেন। পালানোর সময় সজীবকে আটক করে মারধর শুরু করেন সায়হাম। তাঁর চিৎকারে আশপাশের লোকজন এগিয়ে এসে ওই ছিনতাইকারীকে গণপিটুনি দেন। সজীবের মুঠোফোনে মামুনকে ডেকে আনা হয়। পরে সজীব ও মামুনকে পিটুনি দিয়ে বেঁধে রাখা হয়। বেলা ১১টার দিকে খবর পেয়ে পুলিশ এসে তাঁদের উদ্ধার করে নগরের খানপুরে অবস্থিত ৩০০ শয্যাবিশিষ্ট নারায়ণগঞ্জ হাসপাতালে নিয়ে যায়।  ওই হাসপাতালের জরুরি বিভাগের চিকিৎসক শাহাদাৎ হোসেন জানান, হাসপাতালে আনার আগেই সজীব মারা গেছেন। অবস্থা আশঙ্কাজনক হওয়ায় মামুনকে ঢাকা মেডিকেল কলেজ হাসপাতালে পাঠানো হয়।  ফতুল্লা মডেল থানার উপপরিদর্শক (এসআই) মামুন মিয়া প্রথম আলোকে বলেন, ছিনতাইকারীদের গণপিটুনি দেওয়ার পর পুলিশকে খবর দেওয়া হয়েছে। নিহত ব্যক্তির বিস্তারিত পরিচয় জানার চেষ্টা চলছে। এ ঘটনায় মামলার প্রস্তুতি চলছে বলে জানান ফতুল্লা মডেল থানার ভারপ্রাপ্ত কর্মকর্তা (ওসি) মো. আসলাম হোসেন।</body>
</article>
