<article>
  <headline>যশোরে ছিনতাইকারীদের ছুরিকাঘাতে নিরীক্ষক নিহত</headline>
  <url>https://www.prothomalo.com/bangladesh/article/1513601/%E0%A6%AF%E0%A6%B6%E0%A7%8B%E0%A6%B0%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80%E0%A6%A6%E0%A7%87%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87-%E0%A6%A8%E0%A6%BF%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%95-%E0%A6%A8%E0%A6%BF%E0%A6%B9%E0%A6%A4</url>
  <published_at>2018-06-20T11:32:00+06:00</published_at>
  <category>ছিনতাই</category>
  <body>যশোর শহরে ছিনতাইকারীদের ছুরিকাঘাতে এক নিরীক্ষক (অডিটর) নিহত হয়েছেন। আজ বুধবার ভোরে কোতোয়ালি থানা থেকে মাত্র ৩০০ গজের মধ্যে শহরের রেল রোড এলাকায় এ ঘটনা ঘটে।  নিহত ব্যক্তির নাম চন্দন কুমার ঘোষ (৩৬)। তিনি শহরের বেজপাড়া টিবি ক্লিনিক রোড এলাকার ভবতোষ কুমার ঘোষের ছেলে।পুলিশ জানায়, চন্দন যশোরে অবস্থিত বিমানবাহিনীর ঘাঁটিতে সিভিল অডিটর হিসেবে কর্মরত ছিলেন।  চন্দনের ভাগনে জয়ন্ত কুমার ঘোষ জানান, চন্দন ঢাকা থেকে বাসে করে আজ ভোররাত সাড়ে চারটার দিকে যশোর শহরের দড়াটানায় আসেন। এরপর রিকশায় করে তিনি বাড়ি যাচ্ছিলেন। রিকশাটি শহরের রেল রোড এলাকায় আদ-দ্বীন হাসপাতালের কাছে পৌঁছালে ছিনতাইকারীরা চন্দনকে এলোপাতাড়ি ছুরিকাঘাত করে ফেলে যায়। স্থানীয় লোকজন তাঁকে উদ্ধার করে যশোর ২৫০ শয্যাবিশিষ্ট জেনারেল হাসপাতালে নিয়ে যান। ভোর পাঁচটার দিকে হাসপাতালের জরুরি বিভাগের চিকিৎসক চন্দনকে মৃত ঘোষণা করেন।হাসপাতালের জরুরি বিভাগের চিকিৎসক কাজল মল্লিক জানান, হাসপাতালে আনার আগেই চন্দন মারা যান। তাঁর মৃত্যুর কারণ প্রচুর রক্তক্ষরণ।কোতোয়ালি থানার পরিদর্শক (তদন্ত) আবুল বাশার মিয়া বলেন, ছিনতাইকারীদের ছুরিকাঘাতে অডিটর চন্দনের মৃত্যু হয়েছে। ছিনতাইকারীদের গ্রেপ্তারে অভিযান চলছে।</body>
</article>
