<article>
  <headline>দিনদুপুরে ২৩ লাখ টাকা ছিনতাই</headline>
  <url>https://www.prothomalo.com/bangladesh/article/1399361/%E0%A6%A6%E0%A6%BF%E0%A6%A8%E0%A6%A6%E0%A7%81%E0%A6%AA%E0%A7%81%E0%A6%B0%E0%A7%87-%E0%A7%A8%E0%A7%A9-%E0%A6%B2%E0%A6%BE%E0%A6%96-%E0%A6%9F%E0%A6%BE%E0%A6%95%E0%A6%BE-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>2018-01-01T18:19:00+06:00</published_at>
  <category>ছিনতাই</category>
  <body>গাজীপুরের টঙ্গী বাজারে অস্ত্রের মুখে জিম্মি করে এক ব্যবসায়ীর ২৩ লাখ টাকা ছিনতাইয়ের অভিযোগ উঠেছে। আজ সোমবার সকালে এ ঘটনা ঘটে। ওই ব্যবসায়ী ব্যাংকে টাকা জমা দিতে যাচ্ছিলেন। পথে ছিনতাইকারীরা ফাঁকা গুলি করে টাকার ব্যাগ ছিনিয়ে নিয়ে মোটরসাইকেলে করে পালিয়ে যায়।ছিনতাইয়ের শিকার ওই ব্যবসায়ীর নাম জাকির হোসেন। টঙ্গী বাজারে জাকির ট্রেডার্সের মালিক তিনি। তাঁর ভাষ্য, টঙ্গী বাজারে পাইকারি চাল-ডালের ব্যবসা প্রতিষ্ঠান আছে তাঁর। সকাল ১০টার দিকে এক সঙ্গীকে নিয়ে ব্যাংকে টাকা জমা দিতে যাচ্ছিলেন তিনি। স্থানীয় ন্যাশনাল ব্যাংকের শাখায় যাওয়ার পথে বাজারের চেয়ারম্যান বাড়ি মোড়ে পৌঁছালে দুটি মোটরসাইকেল করে ছিনতাইকারীরা রিকশার গতিরোধ করে। এ সময় ছিনতাইকারীরা অস্ত্র ঠেকিয়ে টাকার ব্যাগ ছিনিয়ে নেয়। ছিনতাইকারীরা ফাঁকা গুলি করে দ্রুত পালিয়ে যায়।টঙ্গী থানার ভারপ্রাপ্ত কর্মকর্তা (ওসি) ফিরোজ তালুকদার জানান, ছিনতাইয়ের ঘটনা ঘটেছে। টাকার অঙ্কটা এখনো নিশ্চিত হওয়া যায়নি। ঘটনার তদন্ত চলছে।</body>
</article>
