<article>
  <headline>বাউফলে পুলিশকে মারধর করে পিস্তল ছিনতাই</headline>
  <url>https://www.prothomalo.com/bangladesh/article/1600890/%E0%A6%AC%E0%A6%BE%E0%A6%89%E0%A6%AB%E0%A6%B2%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A6%95%E0%A7%87-%E0%A6%AE%E0%A6%BE%E0%A6%B0%E0%A6%A7%E0%A6%B0-%E0%A6%95%E0%A6%B0%E0%A7%87-%E0%A6%AA%E0%A6%BF%E0%A6%B8%E0%A7%8D%E0%A6%A4%E0%A6%B2-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>2019-06-24T16:03:00+06:00</published_at>
  <category>ছিনতাই</category>
  <body>পটুয়াখালীর বাউফলে পুলিশকে মারধর করে পিস্তল ছিনতাইয়ের ঘটনা ঘটেছে। ওই সময় তিন পুলিশ সদস্য আহত হন। আজ সোমবার সকালে উপজেলার বড় ডালিমা গ্রামে ওই ঘটনা ঘটে। পরে দুপুর একটার দিকে পিস্তলটি উদ্ধার করা হয়। এ ঘটনায় চারজনকে আটক করা হয়েছে।আহত তিন পুলিশ হলেন সহকারী উপপরিদর্শক (এএসআই) মো. মাঈনুদ্দিন, পুলিশ লক্ষ্মণ সেন ও ইমরান হোসেন।বাউফল থানা ও স্থানীয় সূত্রে জানা গেছে, বড় ডালিমা গ্রামে জমি-সংক্রান্ত বিরোধকে কেন্দ্র করে দুই পক্ষ মুখোমুখি অবস্থান নেয়। এমন অভিযোগ পেয়ে সকাল ১০টার দিকে সংঘাত থামাতে পুলিশের এএসআই মাঈনুদ্দিরে নেতৃত্বে তিন পুলিশ ঘটনাস্থলে যান। তখন এক পক্ষ পুলিশের ওপর হামলা চালিয়ে মারধর করেন। ওই সময় তাঁরা এএসআই মাঈনুদ্দিনের পিস্তল ১০টি গুলিসহ ছিনতাই করে নিয়ে যান।বাউফল থানার ভারপ্রাপ্ত কর্মকর্তা (ওসি) খন্দকার মোস্তাফিজুর রহমান পিস্তল ছিনতাই ও উদ্ধারের খবরের সত্যতা নিশ্চিত করেন।</body>
</article>
