<article>
  <headline>খিলক্ষেতে দেড় লাখ টাকা ছিনতাইয়ের মামলার এক আসামি রিমান্ডে</headline>
  <url>https://www.prothomalo.com/bangladesh/article/1582999/%E0%A6%96%E0%A6%BF%E0%A6%B2%E0%A6%95%E0%A7%8D%E0%A6%B7%E0%A7%87%E0%A6%A4%E0%A7%87-%E0%A6%A6%E0%A7%87%E0%A7%9C-%E0%A6%B2%E0%A6%BE%E0%A6%96-%E0%A6%9F%E0%A6%BE%E0%A6%95%E0%A6%BE-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%8F%E0%A6%95-%E0%A6%86%E0%A6%B8%E0%A6%BE%E0%A6%AE%E0%A6%BF</url>
  <published_at>2019-03-11T23:22:00+06:00</published_at>
  <category>ছিনতাই</category>
  <body>ফ্যান্সী ফ্যাশন অ্যান্ড এক্সেসরিজ ব্যবস্থাপক সোহেলকে মারধর করে দেড় লাখ টাকা ছিনিয়ে নেওয়ার মামলায় সন্দেহভাজন এক ছিনতাইকারীকে গ্রেপ্তার করা হয়েছে। তাঁর নাম আলাউদ্দিন (৩০)।খিলক্ষেত থানা-পুলিশের আবেদনের পরিপ্রেক্ষিতে ঢাকার মুখ্য মহানগর হাকিম আদালত আসামি আলাউদ্দিনকে এক দিন রিমান্ডে নিয়ে জিজ্ঞাসাবাদ করার অনুমতি দিয়েছেন।মামলার বাদী ফ্যান্সী ফ্যাশন অ্যান্ড এক্সেসরিজের মালিক সফিউল আলম প্রথম আলোকে বলেন, তাঁর প্রতিষ্ঠানের ব্যবস্থাপক সোহেল ৬ মার্চ খিলক্ষেত ইসলামী ব্যাংক থেকে দেড় লাখ টাকা তুলে অফিসে ফিরছিলেন। সেদিন তিনি বেলা ১১টার দিকে খিলক্ষেতের নিকুঞ্জ-২, রোড-২ এর মাঝামাঝি গ্রামবাংলা রেস্টুরেন্টের সামনে আসেন। তখন একটি প্রাইভেটকারে করে আসা দুই ছিনতাইকারী সোহেলকে গাড়িতে তোলে। তাঁর কাছে থাকা দেড় লাখ টাকা ছিনিয়ে নেয়।এ ঘটনায় সফিউল আলম বাদী হয়ে ৮ মার্চ খিলক্ষেত থানায় অজ্ঞাত আসামিদের বিরুদ্ধে মামলা করেন। মামলায় বলা হয়, ছিনতাইকারীরা প্রায় এক ঘণ্টা ব্যবস্থাপক সোহেলকে গাড়িতে তুলে বিভিন্ন জায়গায় ঘোরাঘুরি করে। পরে টাকা কেড়ে নিয়ে তাঁকে বনানীর আর্মি স্টেডিয়ামের বিপরীত পাশের ঢাকা-ময়মনসিংহ মহাসড়কে ফেলে দেয়।খিলক্ষেত থানা-পুলিশ আদালতকে বলেছে, আসামি আলাউদ্দিন গাড়িচালক। এ ঘটনার সঙ্গে জড়িত থাকার বিষয়টি আসামি আলাউদ্দিন কৌশলে এড়িয়ে গেলেও তিনি এ ঘটনার আংশিক গুরুত্বপূর্ণ তথ্য দিয়েছেন। মামলার ঘটনার মূল রহস্য উদ্‌ঘাটনের জন্য আসামিকে সাত দিন রিমান্ডে নিয়ে জিজ্ঞাসাবাদ করা জরুরি।আদালত শুনানি নিয়ে আসামি আলাউদ্দিনকে এক দিন রিমান্ডে নেওয়ার অনুমতি দেন।</body>
</article>
