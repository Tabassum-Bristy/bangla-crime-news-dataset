<article>
  <headline>পাইলট ও ক্রুদের ‘হিরো’ বললেন প্রধানমন্ত্রী</headline>
  <url>https://www.prothomalo.com/bangladesh/article/1581295/%E0%A6%AA%E0%A6%BE%E0%A6%87%E0%A6%B2%E0%A6%9F-%E0%A6%93-%E0%A6%95%E0%A7%8D%E0%A6%B0%E0%A7%81%E0%A6%A6%E0%A7%87%E0%A6%B0-%E2%80%98%E0%A6%B9%E0%A6%BF%E0%A6%B0%E0%A7%8B%E2%80%99-%E0%A6%AC%E0%A6%B2%E0%A6%B2%E0%A7%87%E0%A6%A8-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80</url>
  <published_at>2019-02-28T22:42:00+06:00</published_at>
  <category>ছিনতাই</category>
  <body>বাংলাদেশ বিমানের একটি উড়োজাহাজ ছিনতাইচেষ্টা থেকে রক্ষার জন্য উড়োজাহাজটির পাইলট ও ক্রুদের আন্তরিক অভিনন্দন জানিয়েছেন প্রধানমন্ত্রী শেখ হাসিনা।আজ বৃহস্পতিবার গণভবনে উড়োজাহাজটির পাইলট ও কেবিন ক্রুরা প্রধানমন্ত্রীর সঙ্গে দেখা করতে আসেন। এ সময় প্রধানমন্ত্রী শেখ হাসিনা তাঁদের ‘হিরো’ হিসেবে আখ্যায়িত করেন, তাঁদের সাহসিকতা ও দূরদর্শিতার জন্য অভিনন্দন জানান।সাক্ষাৎ শেষে প্রধানমন্ত্রীর উপ প্রেস সচিব আশরাফুল আলম খোকন সাংবাদিকদের বলেন, কোনো রকমের প্রাণহানি ও সম্পদহানি ছাড়া উড়োজাহাজ ছিনতাই ঘটনার অবসান হওয়া বিশ্বে নজিরবিহীন বলে প্রধানমন্ত্রী মন্তব্য করেছেন।এ সময় উড়োজাহাজটির পাইলট গোলাম শফী সেদিনের ঘটনার বিস্তারিত বিবরণ প্রধানমন্ত্রীর কাছে তুলে ধরেন। প্রধানমন্ত্রী তা গভীর মনোযোগ দিয়ে শোনেন এবং পাইলট ও কেবিন ক্রুদের দক্ষতা ও দূরদর্শিতার প্রশংসা করেন।প্রধানমন্ত্রীর সঙ্গে সাক্ষাতের সময় সেদিনের ফ্লাইটের ফার্স্ট অফিসার মুনতাসির মাহবুব ও পাঁচ কেবিন ক্রু উপস্থিত ছিলেন। এ ছাড়াও বেসামরিক বিমান পরিবহন ও পর্যটন প্রতিমন্ত্রী মাহবুব আলী, সচিব মহিবুল হক এবং বিমানের এম ডি মোসাদ্দেক আহমেদ উপস্থিত ছিলেন।২৪ ফেব্রুয়ারি ঢাকা থেকে চট্টগ্রাম হয়ে দুবাইগামী বাংলাদেশ বিমানের একটি ফ্লাইট ছিনতাইয়ের চেষ্টা করে একজন দুষ্কৃতকারী। উড়োজাহাজের পাইলট ও ক্রুদের বিচক্ষণতায় চট্টগ্রাম শাহ আমানত বিমানবন্দরে ফ্লাইটটি নিরাপদে অবতরণ করে। পরে আইনশৃঙ্খলা ও নিরাপত্তা বাহিনীর দ্রুত পদক্ষেপে পরিস্থিতি নিয়ন্ত্রণে আসে এবং ছিনতাই ঘটনার অবসান হয়। এ ঘটনায় ছিনতাইচেষ্টাকারী ব্যক্তি সেনা কমান্ডো অভিযানে নিহত হয়।</body>
</article>
