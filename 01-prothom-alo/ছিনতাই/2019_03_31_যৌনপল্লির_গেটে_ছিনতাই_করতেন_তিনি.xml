<article>
  <headline>যৌনপল্লির গেটে ছিনতাই করতেন তিনি</headline>
  <url>https://www.prothomalo.com/bangladesh/article/1586280/%E0%A6%AF%E0%A7%8C%E0%A6%A8%E0%A6%AA%E0%A6%B2%E0%A7%8D%E0%A6%B2%E0%A6%BF%E0%A6%B0-%E0%A6%97%E0%A7%87%E0%A6%9F%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%95%E0%A6%B0%E0%A6%A4%E0%A7%87%E0%A6%A8-%E0%A6%A4%E0%A6%BF%E0%A6%A8%E0%A6%BF</url>
  <published_at>2019-03-31T15:22:00+06:00</published_at>
  <category>ছিনতাই</category>
  <body>রাজবাড়ীর গোয়ালন্দে মো. মামুন দেওয়ান (২৫) নামের এক তরুণকে ছিনতাইয়ের সঙ্গে জড়িত থাকার দায়ে ছয় মাসের বিনাশ্রম কারাদণ্ড দিয়েছেন ভ্রাম্যমাণ আদালত। তাঁর বাড়ি গোয়ালন্দ পৌরসভায়। ভ্রাম্যমাণ আদালত পরিচালনা করেন গোয়ালন্দ উপজেলা নির্বাহী কর্মকর্তা (ইউএনও) রুবায়েত হায়াত শিপলু।  গোয়ালন্দ ঘাট থানা-পুলিশ জানায়, গতকাল শনিবার রাতে উপজেলার দৌলতদিয়া যৌনপল্লির প্রধান গেটে এক ব্যক্তির কাছ থেকে ছিনতাইয়ের চেষ্টা করেন মামুন। তাঁর বিরুদ্ধে এখানে দাঁড়িয়ে ছিনতাইয়ের বেশ কিছু অভিযোগ আছে। গতকাল রাত ১০টার দিকে গোয়ালন্দ ঘাট থানার উপপরিদর্শক (এসআই) শহর আলী মামুন দেওয়ানকে আটক করেন। পরে তাঁকে ইউএনওর কাছে হাজির করলে তিনি অপরাধ স্বীকার করেন। ইউএনও ভ্রাম্যমাণ আদালত পরিচালনা করে তাঁকে ছয় মাসের বিনাশ্রম কারাদণ্ড দেন। সংবাদের সত্যতা নিশ্চিত করে গোয়ালন্দ ঘাট থানার ভারপ্রাপ্ত কর্মকর্তা (ওসি-তদন্ত) মো. আমিনুল ইসলাম আজ রোববার জানান, সাজাপ্রাপ্ত মামুনকে রাতেই রাজবাড়ীর জেলা কারাগারে পাঠানো হয়েছে।</body>
</article>
