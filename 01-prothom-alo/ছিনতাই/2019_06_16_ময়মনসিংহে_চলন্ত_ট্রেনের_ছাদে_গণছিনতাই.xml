<article>
  <headline>ময়মনসিংহে চলন্ত ট্রেনের ছাদে গণছিনতাই</headline>
  <url>https://www.prothomalo.com/bangladesh/article/1599483/%E0%A6%AE%E0%A7%9F%E0%A6%AE%E0%A6%A8%E0%A6%B8%E0%A6%BF%E0%A6%82%E0%A6%B9%E0%A7%87-%E0%A6%9A%E0%A6%B2%E0%A6%A8%E0%A7%8D%E0%A6%A4-%E0%A6%9F%E0%A7%8D%E0%A6%B0%E0%A7%87%E0%A6%A8%E0%A7%87%E0%A6%B0-%E0%A6%9B%E0%A6%BE%E0%A6%A6%E0%A7%87-%E0%A6%97%E0%A6%A3%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>2019-06-16T17:31:00+06:00</published_at>
  <category>ছিনতাই</category>
  <body>ময়মনসিংহের ফাতেমানগর রেলওয়ে স্টেশন এলাকায় চলন্ত ট্রেনে গণছিনতাইয়ের ঘটনা ঘটেছে বলে অভিযোগ পাওয়া গেছে। গতকাল শনিবার রাতে ঢাকা থেকে জামালপুরগামী কমিউটার ট্রেনে এ ঘটনা ঘটে।ছিনতাইকারীদের রামদার আঘাতে কয়েকজন যাত্রী আহত হয়েছেন। আহত দুই যাত্রী ময়মনসিংহ মেডিকেল কলেজ হাসপাতালে চিকিৎসা নিয়েছেন। ময়মনসিংহ রেলওয়ে পুলিশ বলছে, দুর্বৃত্তরা এক ব্যক্তির মালামাল ছিনিয়ে নিয়ে যাওয়ার সময় তিনি আহত হয়েছেন। তবে সেটি গণছিনতাই নয়। আহত ব্যক্তিকে পুলিশের কাছে লিখিত অভিযোগ দিতে বলা হয়েছে।ছিনতাইয়ের শিকার একাধিক যাত্রী জানান, গতকাল শনিবার রাত আনুমানিক আটটার দিকে ঢাকা থেকে আসা জামালপুরগামী কমিউটার ট্রেনটি গফরগাঁও স্টেশন ছেড়ে যায়। পরে আনুমানিক পৌনে নয়টার দিকে ত্রিশালের ফাতেমানগর রেলওয়ে স্টেশনে যাত্রা বিরতি করে। ওই স্টেশনে পাঁচ থেকে সাতজন ব্যক্তি ট্রেনের ছাদে ওঠেন। স্টেশন থেকে ট্রেনটি ছেড়ে যাওয়ার পর ওই ব্যক্তিরা রামদাসহ আরও একাধিক ধারালো অস্ত্রের মুখে ট্রেনের ছাদে থাকা যাত্রীদের কাছ থেকে টাকা ও মোবাইল ফোন ছিনিয়ে নিতে শুরু করে।এ সময় কয়েকজন যাত্রী বাধা দিলে ছিনতাইকারীরা ওই যাত্রীদের রামদার পেছনের পাশের অংশ দিয়ে আঘাত করে। এভাবে কমপক্ষে ৫০ জন যাত্রীর কাছ থেকে মালামাল ছিনিয়ে নেয় ছিনতাইকারীরা। ট্রেনটি ময়মনসিংহ রেলওয়ে স্টেশনের কাছাকাছি এলাকায় গেলে গতি কমে যায়। ওই সময় ছিনতাইকারীরা চলন্ত ট্রেন থেকে নেমে পালিয়ে যায়।ছিনতাইয়ে বাধা দেওয়ায় ছিনতাইকারীদের রামদার আঘাতে রাজিব ও হৃদয় নামের দুই তরুণ আহত হন। তাঁরা ময়মনসিংহ মেডিকেল কলেজ হাসপাতালে চিকিৎসা নেন। গফরগাঁও উপজেলার কয়েকজন বাসিন্দা জানান, ট্রেনের ভেতর আসন না পেয়ে এবং গরমের কারণে অনেক যাত্রী ট্রেনের ছাদে ভ্রমণ করেন। এ সুযোগে এর আগেও ট্রেনের ছাদে ছিনতাইয়ের ঘটনা ঘটেছে।ময়মনসিংহ রেলওয়ে থানার ভারপ্রাপ্ত কর্মকর্তা (ওসি) মোশাররফ হোসেন বলেন, ছিনতাইয়ের শিকার আহত একজনকে পুলিশের কাছে লিখিত অভিযোগ দিতে বলেছি। পুলিশ দুর্বৃত্তদের বিরুদ্ধে ব্যবস্থা নেবে।</body>
</article>
