<article>
  <headline>ঢাকা বিশ্ববিদ্যালয়ে ছিনতাইকারীর ছুরিকাঘাতে শিক্ষার্থী আহত</headline>
  <url>https://www.prothomalo.com/bangladesh/article/1573517/%E0%A6%A2%E0%A6%BE%E0%A6%95%E0%A6%BE-%E0%A6%AC%E0%A6%BF%E0%A6%B6%E0%A7%8D%E0%A6%AC%E0%A6%AC%E0%A6%BF%E0%A6%A6%E0%A7%8D%E0%A6%AF%E0%A6%BE%E0%A6%B2%E0%A7%9F%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80%E0%A6%B0-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4%E0%A7%87</url>
  <published_at>2019-01-07T01:22:00+06:00</published_at>
  <category>ছিনতাই</category>
  <body>ঢাকা বিশ্ববিদ্যালয় এলাকার ফুলার রোডে ছিনতাইকারীর ছুরিকাঘাতে অনুপ আদিত্য নামে বিশ্ববিদ্যালয়ের এক ছাত্র গুরুতর আহত হয়েছেন। ছুরিকাঘাতে আহত ওই ছাত্র বিশ্ববিদ্যালয়ের জগন্নাথ হলের আবাসিক ছাত্র। তিনি বিশ্ববিদ্যালয়ের ফলিত রসায়ন ও কেমিকৌশল বিভাগের মাস্টার্সের শিক্ষার্থী। রোববার দিবাগত রাত সাড়ে নয়টার দিকে এ ঘটনা ঘটে বলে জানা গেছে।বর্তমানে তিনি ঢাকা মেডিকেল কলেজ হাসপাতালের জরুরি বিভাগে ভর্তি আছেন।অনুপের সঙ্গে হাসপাতালে থাকা তাঁর সহপাঠী ও বিশ্ববিদ্যালয়ের শিক্ষার্থীরা জানান, রোববার রাত সাড়ে নয়টার দিকে পলাশী থেকে জগন্নাথ হলে ফিরছিলেন অনুপ। ফেরার পথে সলিমুল্লাহ মুসলিম হল ও ফুলার রোডের সংযোগস্থলে স্বাধীনতার সংগ্রাম ভাস্কর্যের সামনে অজ্ঞাতপরিচয় কয়েকজন যুবক তাঁর পথরোধ করে। তাঁরা অনুপের সঙ্গে থাকা সবকিছু দিয়ে দিতে বলেন। ভয় পেয়ে দৌড়ে পালাতে চাইলে ছিনতাইকারীরা অনুপকে ছুরিকাঘাত করে।এ বিষয়ে ঢাকা বিশ্ববিদ্যালয়ের প্রক্টর অধ্যাপক এ কে এম গোলাম রব্বানী প্রথম আলোকে বলেন, ‘পলাশী থেকে ফেরার পথে কয়েকজন অনুপের পথরোধ করে ছিনতাইয়ের চেষ্টা করে। ছিনতাই করতে না পেরে তারা ওকে ছুরিকাঘাত করেছে। আমরা ক্যাম্পাসে এ ধরনের ঘটনা বন্ধ করার চেষ্টা করছি। এ জন্য ক্যাম্পাসকে সিসিটিভি ক্যামেরার আওতায় আনা হবে। ঘটনাটি যেখানে ঘটেছে, সেখানে চৌকি বসানোর প্রক্রিয়া চলছে। প্রক্টরিয়াল টিম হাসপাতালে রয়েছে।’</body>
</article>
