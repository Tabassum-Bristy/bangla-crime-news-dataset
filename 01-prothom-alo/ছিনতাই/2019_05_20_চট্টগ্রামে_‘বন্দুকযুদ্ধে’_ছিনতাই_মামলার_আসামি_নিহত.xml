<article>
  <headline>চট্টগ্রামে ‘বন্দুকযুদ্ধে’ ছিনতাই মামলার আসামি নিহত</headline>
  <url>https://www.prothomalo.com/bangladesh/article/1594854/%E0%A6%9A%E0%A6%9F%E0%A7%8D%E0%A6%9F%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%87-%E2%80%98%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87%E2%80%99-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%86%E0%A6%B8%E0%A6%BE%E0%A6%AE%E0%A6%BF</url>
  <published_at>2019-05-20T00:42:00+06:00</published_at>
  <category>ছিনতাই</category>
  <body>চট্টগ্রামে পুলিশের সঙ্গে ‘বন্দুকযুদ্ধে’ ছিনতাই মামলার এক আসামি নিহত হয়েছেন। গতকাল রোববার রাত সাড়ে ১১টার দিকে নগরের কোতোয়ালি থানার পলোগ্রাউন্ড এলাকায় কথিত এই বন্দুকযুদ্ধের ঘটনা ঘটে।পুলিশের ভাষ্য, নিহত ব্যক্তির নাম মো. মনসুর (৪০)। তিনি ছিনতাই মামলার আসামি ছিলেন।কোতোয়ালি থানার পরিদর্শক (তদন্ত) মো. কামরুজ্জামানের ভাষ্য, সিএনজিচালিত একটি অটোরিকশায় থাকা যাত্রীদের পিছু নেয় এক ছিনতাইকারী। এ সময় টহল পুলিশ তাদের পিছু নেয়। একপর্যায়ে পুলিশকে লক্ষ্য করে গুলি ছুড়তে থাকে ছিনতাইকারী। আত্মরক্ষার্থে পুলিশও পাল্টা গুলি ছোড়ে। গোলাগুলির পরে ঘটনাস্থলে একজনের লাশ পড়ে থাকতে দেখা যায়। তাঁকে দ্রুত চট্টগ্রাম মেডিকেল কলেজ হাসপাতালে নেওয়া হলে চিকিৎসক মৃত ঘোষণা করেন।পুলিশ জানায়, নিহত ব্যক্তির কাছে থাকা কাগজপত্র দেখে তাঁর নাম মনসুর বলে নিশ্চিত হওয়া গেছে। তিনি ছিনতাই মামলার আসামি। তাঁর বিরুদ্ধে নগরের বিভিন্ন থানায় ছিনতাইয়ের অভিযোগে করা চারটি মামলা রয়েছে।</body>
</article>
