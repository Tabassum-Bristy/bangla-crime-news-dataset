<article>
  <headline>সাহসী অন্তরা পেলেন স্বীকৃতি</headline>
  <url>https://www.prothomalo.com/bangladesh/article/1557153/%E0%A6%B8%E0%A6%BE%E0%A6%B9%E0%A6%B8%E0%A7%80-%E0%A6%85%E0%A6%A8%E0%A7%8D%E0%A6%A4%E0%A6%B0%E0%A6%BE-%E0%A6%AA%E0%A7%87%E0%A6%B2%E0%A7%87%E0%A6%A8-%E0%A6%B8%E0%A7%8D%E0%A6%AC%E0%A7%80%E0%A6%95%E0%A7%83%E0%A6%A4%E0%A6%BF</url>
  <published_at>2018-09-11T21:27:00+06:00</published_at>
  <category>ছিনতাই</category>
  <body>নিজের ছিনতাই হওয়া ব্যাগ উদ্ধার ও ছিনতাইকারীকে দৌড়ে ধরে ফেলার পুরস্কার পেলেন অন্তরা রহমান। সেই সাহসী নারী অন্তরা রহমানকে পুরস্কৃত করলেন ডিএমপি কমিশনার মো. আছাদুজ্জামান মিয়া।আজ মঙ্গলবার ডিএমপির সদর দপ্তরে মাসিক অপরাধ সভায় সাহসী অন্তরা রহমানকে সাহসিকতার স্বীকৃতিস্বরূপ অর্থ পুরস্কার প্রদান করেন ডিএমপির কমিশনার।আছাদুজ্জামান মিয়া বলেন, ‘আমাদের সামনে রয়েছেন সাহসী একজন নাগরিক অন্তরা রহমান। তিনি তাঁর বীরত্বপূর্ণ সাহসিকতার জন্য দৃষ্টান্ত হয়ে থাকবেন। ছিনতাইকারী তাঁর ভ্যানিটি ব্যাগ ছিনিয়ে নিয়ে গেলে তিনি নিশ্চুপ না থেকে অত্যন্ত সাহস নিয়ে ছিনতাইকারীকে ধাওয়া করে ধরে পুলিশের নিকট সোপর্দ করেন, যা অত্যন্ত প্রশংসনীয়। আশা করি এই সাহসী অন্তরার মতো সকলে সাহসী হয়ে অপরাধের বিরুদ্ধে দাঁড়াবেন।’অন্তরা রহমান (২২) রাজধানীর বনশ্রীতে পরিবারের সঙ্গে থাকেন। গত ১৭ আগস্ট সন্ধ্যায় রিকশায় করে আত্মীয়ের বাসায় যাওয়ার সময় যাত্রাবাড়ীর জনপথ মোড়ে এক ছিনতাইকারী তাঁর ভ্যানিটি ব্যাগ ছিনিয়ে নিয়ে দৌড় দেয়। অন্তরা সঙ্গে সঙ্গে ছিনতাইকারীকে ধরতে দৌড় দেন। ছিনতাইকারী বাঁচতে একটি চলন্ত বাসে উঠে পড়েন। অন্তরাও সেই চলন্ত বাসে উঠে ছিনতাইকারীকে ধরে ফেলেন। পরে টহল পুলিশকে অবহিত করে সহায়তা চাইলে পুলিশ ছিনতাইকারীকে গ্রেপ্তার করে। অন্তরা রহমান নিজে বাদী হয়ে যাত্রাবাড়ী থানায় একটি মামলা করেন। তথ্যসূত্র: ডিএমপি নিউজ</body>
</article>
