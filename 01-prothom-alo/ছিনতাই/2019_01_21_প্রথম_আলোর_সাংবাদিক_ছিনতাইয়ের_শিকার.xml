<article>
  <headline>প্রথম আলোর সাংবাদিক ছিনতাইয়ের শিকার</headline>
  <url>https://www.prothomalo.com/bangladesh/article/1575470/%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%86%E0%A6%B2%E0%A7%8B%E0%A6%B0-%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0</url>
  <published_at>2019-01-21T12:03:00+06:00</published_at>
  <category>ছিনতাই</category>
  <body>প্রথম আলোর সহসম্পাদক শাকিলা হক ছিনতাইয়ের শিকার হয়েছেন। তাঁর সঙ্গে থাকা হাতব্যাগ নিয়ে গেছে ছিনতাইকারীরা। হাতব্যাগে টাকা, মোবাইলসহ গুরুত্বপূর্ণ জিনিসপত্র ছিল।আজ সোমবার সকাল সাড়ে সাতটার দিকে রাজধানীর মগবাজার ফ্লাইওভারের নিচে এই ছিনতাইয়ের ঘটনা ঘটে।খিলগাঁওয়ের বাসা থেকে রিকশায় করে কারওয়ান বাজারে অফিসে যাচ্ছিলেন শাকিলা। মগবাজার রেললাইন পার হয়ে ফ্লাইওভারের নিচ দিয়ে যাওয়ার সময় তাঁর হাতব্যাগ টান দিয়ে নিয়ে যায় মোটরসাইকেলে থাকা ছিনতাইকারী।শাকিলা জানান, তাঁর ব্যাগে ওয়ালেট, নগদ ছয় হাজার টাকা, একটি মোবাইল ফোন, প্রথম আলোর আইডি কার্ড, ঢাকা ব্যাংকের ডেবিট কার্ডসহ গুরুত্বপূর্ণ জিনিসপত্র ছিল।শাকিলা জানান, মোটরসাইকেলে দুজন আরোহী ছিল। গায়ে জ্যাকেট ও মাথায় হেলমেট পরিহিত ছিল তারা। ব্যাগটি নিয়ে তারা দ্রুত সাত রাস্তার দিকে চলে যায়।</body>
</article>
