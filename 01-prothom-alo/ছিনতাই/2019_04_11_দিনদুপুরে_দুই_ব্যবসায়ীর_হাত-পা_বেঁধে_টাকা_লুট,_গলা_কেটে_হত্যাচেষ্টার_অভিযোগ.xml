<article>
  <headline>দিনদুপুরে দুই ব্যবসায়ীর হাত-পা বেঁধে টাকা লুট, গলা কেটে হত্যাচেষ্টার অভিযোগ</headline>
  <url>https://www.prothomalo.com/bangladesh/article/1588279/%E0%A6%A6%E0%A6%BF%E0%A6%A8%E0%A6%A6%E0%A7%81%E0%A6%AA%E0%A7%81%E0%A6%B0%E0%A7%87-%E0%A6%A6%E0%A7%81%E0%A6%87-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80%E0%A6%B0-%E0%A6%B9%E0%A6%BE%E0%A6%A4-%E0%A6%AA%E0%A6%BE-%E0%A6%AC%E0%A7%87%E0%A6%81%E0%A6%A7%E0%A7%87-%E0%A6%9F%E0%A6%BE%E0%A6%95%E0%A6%BE-%E0%A6%B2%E0%A7%81%E0%A6%9F-%E0%A6%97%E0%A6%B2%E0%A6%BE</url>
  <published_at>2019-04-11T19:14:00+06:00</published_at>
  <category>ছিনতাই</category>
  <body>নওগাঁর রানীনগরে দুই ব্যবসায়ীকে ঘরের মধ্যে আটকে রেখে হাত-পা বেঁধে প্রায় পৌনে দুই লাখ টাকা লুট করে নেওয়ার ঘটনা ঘটেছে। এ সময় হামলাকারীরা তাঁদের গলা কেটে হত্যার চেষ্টা করেছে বলে অভিযোগ পাওয়া গেছে। উপজেলা সদরের মাছবাজার এলাকায় বৃহস্পতিবার সকাল দশটার দিকে এই ঘটনাটি ঘটেছে। ঘটনাস্থল থেকে রশি, চাকু ও একটি মদের বোতল উদ্ধার করেছে পুলিশ। এ ঘটনায় জলি বিবি (৩৫) নামের এক নারীকে জিজ্ঞাসাবাদের জন্য আটক করেছে থানা–পুলিশ।স্থানীয় ও পুলিশ সূত্রে জানা গেছে, বগুড়ার দুপচাঁচিয়া উপজেলার সুখান গাড়ি গ্রামের মামুন হোসেন (৩২) অনেক দিন ধরে পুরোনো মোটরসাইকেল কেনাবেচার ব্যবসা করে আসছিলেন। এই ব্যবসার সূত্র ধরে তাঁর সঙ্গে নওগাঁর রানীনগর উপজেলার ঝালঘড়িয়া গ্রামের জুয়েল হোসেনের (৩৩) পরিচয় হয়। গতকাল বুধবার সন্ধ্যায় জুয়েল তাঁকে মুঠোফোনে জানান, রানীনগরে একটি মোটরসাইকেল বিক্রি হবে। খবর পেয়ে বৃহস্পতিবার সকালে মামুন বগুড়ার কাহালু উপজেলার স্থলপাড়া রামুজি গ্রামের আবদুল আলিমকে (৪০) সঙ্গে নিয়ে রানীনগরে আসেন। এ সময় উপজেলার সদর এলাকার এবাদুল ইসলাম তাঁর মোটরসাইকেল বিক্রির কথা বলে প্রথমে জুয়েল ও পরে মামুনকে তাঁর বাসায় ডেকে নেয়। এ সময় মোটরসাইকেল কেনার টাকা সঙ্গে নিয়ে আসতে বলা হয়। সেখানে এবাদুলসহ চার–পাঁচজন দুর্বৃত্ত জুয়েলকে একটি ঘরে আটকে রাখে। এরপর তারা মামুনের হাত-পা, মুখ বেঁধে ফেলে। পরে তাঁকে মারধর করা হয় এবং ধারালো অস্ত্রের মুখে জিম্মি করে প্রায় ১ লাখ ৭৫ হাজার টাকা লুট করে নেয় দুর্বৃত্তরা। এ সময় মামুনের সঙ্গে থাকা আলিমকেও মারধর করা হয়।মামুন প্রথম আলোকে জানান, টাকা কেড়ে নেওয়ার আগে সন্ত্রাসীরা তাঁদের গলা কেটে হত্যার চেষ্টা করে। একপর্যায়ে তাঁদের চিৎকারে স্থানীয় লোকজন ছুটে এলে সংঘবদ্ধ চক্রের সবাই পালিয়ে যায়। স্থানীয় লোকজন তাঁদের উদ্ধার করে রানীনগর উপজেলা স্বাস্থ্য কমপ্লেক্সে ভর্তি করেন। আলিমের মুখে, গলায় ও হাতে ধারালো অস্ত্রের আঘাতের চিহ্ন রয়েছে।খবর পেয়ে পুলিশ ঘটনাস্থল থেকে রশি, ধারালো চাকু ও একটি মদের বোতল উদ্ধার করেছে। পুলিশ জিজ্ঞাসাবাদের জন্য এবাদুলের স্ত্রী জলি বিবিকে আটক করেছে। স্থানীয় লোকজন জানান, এবাদুল আত্রাই উপজেলার ভোপাড়া গ্রামের জয়েন আলীর ছেলে। তিনি অনেক দিন ধরেই রানীনগরে বাসা ভাড়া নিয়ে মোটরসাইকেল কেনাবেচার ব্যবসা করে আসছেন। রানীনগর থানার ভারপ্রাপ্ত কর্মকর্তা (ওসি) এ এস এম সিদ্দিকুর রহমান প্রথম আলোকে বলেন, এ ঘটনায় এবাদুলসহ সংঘবদ্ধ চক্রের সদস্যরা পালিয়ে গেছে। তবে এবাদুলের স্ত্রী জলি বিবিকে আটক করে থানায় নিয়ে আসা হয়েছে। এ ঘটনায় মামলা দায়েরের প্রস্তুতি চলছে।</body>
</article>
