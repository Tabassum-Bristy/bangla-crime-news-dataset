<article>
  <headline>বিমান ছিনতাইচেষ্টার প্রতিবেদন চেয়েছে সংসদীয় কমিটি</headline>
  <url>https://www.prothomalo.com/bangladesh/article/1581770/%E0%A6%AC%E0%A6%BF%E0%A6%AE%E0%A6%BE%E0%A6%A8-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E2%80%93%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A7%87%E0%A6%A6%E0%A6%A8-%E0%A6%9A%E0%A7%87%E0%A7%9F%E0%A7%87%E0%A6%9B%E0%A7%87-%E0%A6%B8%E0%A6%82%E0%A6%B8%E0%A6%A6%E0%A7%80%E0%A7%9F-%E0%A6%95%E0%A6%AE%E0%A6%BF%E0%A6%9F%E0%A6%BF</url>
  <published_at>2019-03-03T21:59:00+06:00</published_at>
  <category>ছিনতাই</category>
  <body>বিমান ছিনতাইচেষ্টার ঘটনায় মন্ত্রণালয়ের কাছে প্রতিবেদন চেয়েছে বেসামরিক বিমান পরিবহন ও পর্যটন মন্ত্রণালয়–সম্পর্কিত সংসদীয় কমিটি।আজ রোববার জাতীয় সংসদ ভবনে অনুষ্ঠিত সংসদীয় কমিটির সভায় মন্ত্রণালয়কে প্রতিবেদন দিতে বলা হয়। সংসদ সচিবালয়ের এক সংবাদ বিজ্ঞপ্তিতে এ কথা জানানো হয়।বৈঠক সূত্র জানায়, সংসদীয় কমিটির বৈঠকে একাধিক সদস্য বিমানবন্দরের নিরাপত্তাব্যবস্থা ও বিমান ছিনতাইচেষ্টার ঘটনা নিয়ে অসন্তোষ প্রকাশ করেন। পরে এ ঘটনা নিয়ে প্রতিবেদন চাওয়া হয়।তবে জানতে চাইলে কমিটির সদস্য তানভীর ইমাম প্রথম আলোকে বলেন, বৈঠকে ক্ষোভ বা অসন্তোষ প্রকাশের কোনো ঘটনা ঘটেনি। আজ ছিল সংসদীয় কমিটির প্রথম বৈঠক। বৈঠকে মূলত পরিচয়পর্ব অনুষ্ঠিত হয়েছে।সংসদ সচিবালয়ের বিজ্ঞপ্তিতে বলা হয়, বৈঠকে বেসামরিক বিমান পরিবহন ও পর্যটন মন্ত্রণালয় এবং এর অধীন সংস্থা–প্রতিষ্ঠানগুলোর কাজ নিয়ে আলোচনা হয়। বাংলাদেশ বিমানকে আধুনিক করা, নতুন বিমান কেনা এবং ভবিষ্যতে বিমানকে একটি সুন্দর যাত্রীবান্ধব হিসেবে গড়ে তোলার সুপারিশ করা হয়। এ ছাড়া হজরত খানজাহান আলী বিমানবন্দরের কাজ জরুরি ভিত্তিতে করার সুপারিশ করে সংসদীয় কমিটি।কমিটির সভাপতি র আ ম উবায়দুল মোকতাদির চৌধুরীর সভাপতিত্বে বৈঠকে কমিটির সদস্য বেসামরিক বিমান পরিবহন ও পর্যটন প্রতিমন্ত্রী মো. মাহবুব আলী, মোশাররফ হোসেন, তানভীর ইমাম, আশেক উল্লাহ রফিক, আনোয়ার হোসেন খান ও শেখ তন্ময় অংশ নেন।</body>
</article>
