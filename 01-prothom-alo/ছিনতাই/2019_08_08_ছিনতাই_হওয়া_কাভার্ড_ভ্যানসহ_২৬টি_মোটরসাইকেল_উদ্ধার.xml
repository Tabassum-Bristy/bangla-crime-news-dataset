<article>
  <headline>ছিনতাই হওয়া কাভার্ড ভ্যানসহ ২৬টি মোটরসাইকেল উদ্ধার</headline>
  <url>https://www.prothomalo.com/bangladesh/article/1608620/%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%B9%E0%A6%93%E0%A7%9F%E0%A6%BE-%E0%A6%95%E0%A6%BE%E0%A6%AD%E0%A6%BE%E0%A6%B0%E0%A7%8D%E0%A6%A1-%E0%A6%AD%E0%A7%8D%E0%A6%AF%E0%A6%BE%E0%A6%A8%E0%A6%B8%E0%A6%B9-%E0%A7%A8%E0%A7%AC%E0%A6%9F%E0%A6%BF-%E0%A6%AE%E0%A7%8B%E0%A6%9F%E0%A6%B0%E0%A6%B8%E0%A6%BE%E0%A6%87%E0%A6%95%E0%A7%87%E0%A6%B2-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-08T22:46:00+06:00</published_at>
  <category>ছিনতাই</category>
  <body>গাজীপুরের রাজেন্দ্রপুর এলাকা থেকে ছিনতাই হওয়া কাভার্ড ভ্যানসহ ২৬টি মোটরসাইকেল উদ্ধার করেছে র‍্যাব-১। গাজীপুর নগরের মাস্টারবাড়ি এলাকা থেকে বৃহস্পতিবার বেলা সোয়া তিনটার দিকে ওই যানবাহনগুলো উদ্ধার করা হয়।র‍্যাব-১ এর পোড়াবাড়ী ক্যাম্পের লেফটেন্যান্ট কমান্ডার আবদুল্লাহ আল-মামুন বলেন, বৃহস্পতিবার সকাল ১০টার দিকে গাজীপুরের রাজেন্দ্রপুর চৌরাস্তা এলাকা থেকে নিলয় মোটরস লিমিটেডের একটি কাভার্ড ভ্যান হিরো ব্র্যান্ডের হাংক মডেলের ২৬টি মোটরসাইকেল নিয়ে খুলনার উদ্দেশে রওনা হয়। পথিমধ্যে রাজেন্দ্রপুর মিয়াবাড়ী নামের স্থানে অজ্ঞাতনামা ছিনতাইকারীরা ওই কাভার্ড ভ্যানের গতি রোধ করে। এ সময় তারা কাভার্ড ভ্যানের চালক ও সহকারীকে মারপিট করে। এরপর চোখে মলম লাগিয়ে অচেতন করে রাস্তার পাশের জঙ্গলে ফেলে যায়।আবদুল্লাহ আল-মামুন বলেন, এ ঘটনার পর গাড়িটি উদ্ধারের জন্য নিলয় মোটরসের গাজীপুর শাখার সহকারী ব্যবস্থাপক মো. এ এস এম তারেক তানভীর র‍্যাব-১ পোড়াবাড়ী ক্যাম্পে লিখিত অভিযোগ করেন। অভিযোগের পরে গাড়িটি উদ্ধারের জন্য র‍্যাব অভিযান পরিচালনা করে। আধুনিক প্রযুক্তির সাহায্যে র‌্যাব-১ কাভার্ড ভ্যানটির অবস্থান বের করে। পরে বেলা সোয়া তিনটার দিকে মোটরসাইকেলসহ কাভার্ডভ্যানটি উদ্ধার করে। এ সময় র‌্যাবের উপস্থিতি টের পেয়ে ছিনতাইকারীরা পালিয়ে যায়।</body>
</article>
