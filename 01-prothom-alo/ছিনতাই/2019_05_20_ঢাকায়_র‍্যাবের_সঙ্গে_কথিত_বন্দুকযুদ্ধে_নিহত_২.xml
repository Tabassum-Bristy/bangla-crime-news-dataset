<article>
  <headline>ঢাকায় র‍্যাবের সঙ্গে কথিত বন্দুকযুদ্ধে নিহত ২</headline>
  <url>https://www.prothomalo.com/bangladesh/article/1594966/%E0%A6%A2%E0%A6%BE%E0%A6%95%E0%A6%BE%E0%A7%9F-%E0%A6%B0%E2%80%8D%E0%A7%8D%E0%A6%AF%E0%A6%BE%E0%A6%AC%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%95%E0%A6%A5%E0%A6%BF%E0%A6%A4-%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A8</url>
  <published_at>2019-05-20T16:43:00+06:00</published_at>
  <category>ছিনতাই</category>
  <body>রাজধানীর হাজারীবাগের মধু সিটি এলাকায় র‌্যাবের সঙ্গে কথিত বন্দুকযুদ্ধে দুই ব্যক্তি নিহত হয়েছেন। র‌্যাব বলছে, তাঁরা ছিনতাইকারী। চা পাতা বহনকারী কাভার্ডভ্যান ছিনতাই করে ঢাকায় আসার পথে র‍্যাবের সঙ্গে ‘বন্দুকযুদ্ধ’ হয়। আজ সোমবার সকালে এ ঘটনা ঘটে।নিহতরা হলেন, মনির হোসেন ও কাভার্ডভ্যান চালক গিয়াস উদ্দিন।মনির হোসেনের বাড়ি কুষ্টিয়া সদরে ও গিয়াস উদ্দিনের বাড়ি ফরিদপুরের নগরকান্দায়। এই ঘটনায় এসআই কাশেম ও নুরুল ইসলাম নামে র‍্যাবের দুজন সদস্য আহত হন।র‍্যাব জানায়, গত ২৮ এপ্রিল শ্রীমঙ্গল থেকে ইস্পাহানি মির্জাপুর টি নামের প্রতিষ্ঠানের নয় হাজার কেজি চা পাতা বহনকারী কাভার্ড ভ্যান ঢাকায় আসার পথে নিখোঁজ হয়। এরপর বিভিন্ন স্থান থেকে আরও কয়েকটি পণ্যবাহী কাভার্ড ভ্যান ছিনতাই হয়। এ নিয়ে অনুসন্ধান করতে গিয়ে গিয়ে জানা যায়, শ্রীমঙ্গল থেকে আসা কাভার্ডভ্যানটি ছিনতাই হয় যশোর সদর থানা এলাকা থেকে।র‍্যাব-২ এর পুলিশ সুপার মহিউদ্দিন ফারুকী জানান, গোপন তথ্যের ভিত্তিতে কাভার্ডভ্যানটির রং পাল্টে ঢাকায় আসার খবর পেলে গতকাল রোববার রাজধানীর বিভিন্ন প্রবেশ পথে চেকপোস্ট বসানো হয়। কাভার্ডভ্যানটি আজ সকালে হাজারীবাগের মধু সিটি এলাকার চেকপোস্টের সামনে এলে ব্যারিকেড দেওয়ার সময় ভ্যান থেকে গুলি ছোড়া হয়। তখন র‍্যাব পাল্টা গুলি ছুড়লে ওই দুজন নিহত হন। এর মধ্যে মনির আরও কয়েকটি ছিনতাইয়ের ঘটনার মূল হোতা ছিল। তার নামে বিভিন্ন থানায় ২১টি মামলা আছে।র‍্যাব জানায়, কাভার্ডভ্যানটি থেকে সাত হাজার কেজি চা পাতাসহ একটি পিস্তল, চার রাউন্ড গুলি ও একটি রামদা উদ্ধার করা হয়। চা পাতাগুলো পুরান ঢাকায় বিক্রি করার জন্য নিয়ে যাওয়া হচ্ছিল।</body>
</article>
