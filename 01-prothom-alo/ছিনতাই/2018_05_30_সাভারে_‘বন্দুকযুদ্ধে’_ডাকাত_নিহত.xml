<article>
  <headline>সাভারে ‘বন্দুকযুদ্ধে’ ডাকাত নিহত</headline>
  <url>https://www.prothomalo.com/bangladesh/article/1499121/%E0%A6%B8%E0%A6%BE%E0%A6%AD%E0%A6%BE%E0%A6%B0%E0%A7%87-%E2%80%98%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87%E2%80%99-%E0%A6%97%E0%A6%BE%E0%A7%9C%E0%A6%BF-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80-%E0%A6%A8%E0%A6%BF%E0%A6%B9%E0%A6%A4</url>
  <published_at>2018-05-30T11:26:00+06:00</published_at>
  <category>ছিনতাই</category>
  <body>সাভারের আশুলিয়ার পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন। গতকাল মঙ্গলবার দিবাগত রাতে আশুলিয়ার মরাগাঙ এলাকায় ‘বন্দুকযুদ্ধের’ ঘটনাটি ঘটে।পুলিশ বলছে, নিহত ব্যক্তি ডাকাত দলের সদস্য ছিলেন। এ চক্র অনেক দিন ধরেই আশুলিয়ার মরাগাঙ এলাকায় আবদুল্লাহপুর-বাইপাইল সড়কে ডাকাতি করে আসছিল। তারা ঢিল ছুড়ে মাইক্রোবাস ও প্রাইভেট কার থামায়। এরপর সেখানকার যাত্রীদের সর্বস্ব লুটে নেয়।পুলিশের ভাষ্য, গত সোমবার রাত নয়টা থেকে দশটার দিকে আশুলিয়ার মরাগাঙ এলাকায় আবদুল্লাহপুর-বাইপাইল সড়কে পাঁচ–ছয়জনের ডাকাত দল একটি প্রাইভেট কারে ঢিল মারে। গাড়ির চালক থামলেই ডাকাতের দলটি ওই গাড়িতে আক্রমণ চালায়। চালকের চিৎকার শুনে পাশেই থাকা টহল পুলিশ ডাকাতদের ধাওয়া করে। ডাকাতেরা পানিতে লাফিয়ে পালিয়ে যাওয়ার চেষ্টা করে। তারা পুলিশকে লক্ষ্য করে গুলি ছোড়ে। পুলিশ পাল্টা গুলি ছোড়ে। এ সময় রাসেল (৪০) নামের এক ডাকাত গুলিবিদ্ধ হয়ে পুলিশের হাতে ধরা পড়েন।রাসেলের দেওয়া তথ্য অনুযায়ী, ওই দিন রাতে পুলিশ অভিযান চালিয়ে তুরাগ থানা এলাকা থেকে মাসুদ ও আশরাফ নামে আরও দুই ডাকাতকে আটক করে। তাঁদের বিরুদ্ধে থানায় মামলা হয়।পুলিশের হাতে আটক হওয়া আশরাফ ঘটনাস্থলে তাঁদের কিছু লুকানো অস্ত্রের কথা বলে। পুলিশ ওই অস্ত্র উদ্ধার করতে গতকাল রাতে অভিযান চালায়। সেখানে অবস্থানরত ডাকাতেরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। এতে আশরাফ গুলিবিদ্ধ হন। তাঁকে সাভার উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসকেরা মৃত ঘোষণা করেন।ঢাকা জেলার অতিরিক্ত পুলিশ সুপার সাইদুর রহমান ঘটনার সত্যতা নিশ্চিত করেন।সাইদুর রহমান বলেন, আশরাফের বিরুদ্ধে ডাকাতিসহ ৫টি মামলা রয়েছে। ডাকাত চক্রের ওই সদস্যরা মারাগাঙ এলাকায় দীর্ঘদিন ধরে ডাকাতি করে আসছিল। তাদের মূল টার্গেট ছিল মাইক্রোবাস ও প্রাইভেট কার। এরা ঢিল ছুড়ে গাড়ি থামিয়ে গাড়ি ও মালামাল ছিনতাই করে। সম্প্রতি এ চক্র দুটি গাড়ি ছিনতাই করে, যার একটি টঙ্গী থানা এলাকায় উদ্ধার হয়।</body>
</article>
