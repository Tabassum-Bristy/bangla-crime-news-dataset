<article>
  <headline>ছাত্রীর ব্যাগ নিয়ে গেল ছিনতাইকারীরা</headline>
  <url>https://www.prothomalo.com/bangladesh/article/1584108/%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%AC%E0%A7%8D%E0%A6%AF%E0%A6%BE%E0%A6%97-%E0%A6%A8%E0%A6%BF%E0%A7%9F%E0%A7%87-%E0%A6%97%E0%A7%87%E0%A6%B2-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80%E0%A6%B0%E0%A6%BE</url>
  <published_at>2019-03-18T18:03:00+06:00</published_at>
  <category>ছিনতাই</category>
  <body>রাজশাহী বিশ্ববিদ্যালয়ের প্রধান ফটকের সামনে থেকে এক ছাত্রীর ব্যাগ ছিনিয়ে নেওয়ার অভিযোগ পাওয়া গেছে। গতকাল রোববার রাত আটটার দিকে এ ঘটনা ঘটে।বিশ্ববিদ্যালয় সূত্রে জানা গেছে, ছিনতাইয়ের শিকার ছাত্রী সংস্কৃত বিভাগের চতুর্থ বর্ষের শিক্ষার্থী। তিনি গতকাল রাতে বান্ধবীর সঙ্গে রিকশায় করে বিনোদপুর থেকে ক্যাম্পাসে ফিরছিলেন। প্রধান ফটকের কাছে পৌঁছাতেই পেছনে থেকে মোটরসাইকেল আরোহী তাঁর হাত থেকে ব্যাগ ছিনিয়ে নিয়ে কাজলার দিকে চলে যান। ওই মোটরসাইকেলে তিনজন আরোহী ছিলেন। ওই শিক্ষার্থী তৎক্ষণাৎ প্রধান ফটকে দায়িত্বরত পুলিশদের জানালেও তারা মোটরসাইকেল আরোহীদের ধরতে পারেনি বলে তিনি অভিযোগ করেন।জানতে চাইলে প্রক্টর অধ্যাপক মো. লুৎফর রহমান বলেন, ‘ছিনতাইয়ের ঘটনা শুনেছি। তবে এটা বিশ্ববিদ্যালয়ের বাইরে। তারপরও পুলিশকে সতর্ক থাকতে বলা হয়েছে।’ </body>
</article>
