<article>
  <headline>ট্রেনের ছাদে ছিনতাই, ২ যুবক ছুরিকাহত</headline>
  <url>https://www.prothomalo.com/bangladesh/article/1594287/%E0%A6%9F%E0%A7%8D%E0%A6%B0%E0%A7%87%E0%A6%A8%E0%A7%87%E0%A6%B0-%E0%A6%9B%E0%A6%BE%E0%A6%A6%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A7%A8-%E0%A6%AF%E0%A7%81%E0%A6%AC%E0%A6%95-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%B9%E0%A6%A4</url>
  <published_at>2019-05-16T23:58:00+06:00</published_at>
  <category>ছিনতাই</category>
  <body>রাজধানীতে চলন্ত ট্রেনের ছাদে ছিনতাইয়ের ঘটনা ঘটেছে। এ সময় ছিনতাইকারীদের ছুরিকাঘাতে দুই যুবক আহত হয়েছেন। বৃহস্পতিবার রাজধানীর তেজগাঁও এলাকায় সন্ধ্যায় এই ঘটনা ঘটে।আহত দুই যুবক হলেন সাকিব (২২) ও রাকিব (২৩)। দুজনকে রাত সাড়ে আটটার দিকে ঢাকা মেডিকেল কলেজ (ঢামেক) হাসপাতালে ভর্তি করা হয়েছে। তাঁরা ঢাকার ওয়ারী থানার টিপু সুলতান রোড এলাকায় থাকেন।হাসপাতাল সূত্রে জানা যায়, সাকিবের গলাসহ কয়েক জায়গায় এবং রাকিবের পিঠে ছুরিকাঘাতের চিহ্ন রয়েছে। তাঁদের হাসপাতালে চিকিৎসা দেওয়া হচ্ছে।চিকিৎসাধীন ওই দুই যুবক জানান, তাঁরা গাজীপুর এলাকায় ওয়ার্কশপে কাজ শেষে বলাকা এক্সপ্রেস ট্রেনের ছাদে করে ঢাকায় ফিরছিলেন। তেজগাঁও স্টেশন ছেড়ে কমলাপুরের দিকে যাওয়ার পথে ৩–৪ জন ছিনতাইকারী তাঁদের ছুরিকাঘাত করে টাকা ও মুঠোফোন ছিনিয়ে নিয়ে যায়। পরে ট্রেনটি কমলাপুর স্টেশনে পৌঁছানোর পর রেলওয়ে পুলিশের কনস্টেবল আল-আমীন তাঁদের হাসপাতালে নিয়ে যান।ঢাকা রেলওয়ে থানার (কমলাপুর) ভারপ্রাপ্ত কর্মকর্তা (ওসি) ইয়াসিন ফারুক বলেন, দুজনকে ছুরিকাঘাতে আহত হওয়ার খবর পাওয়া গেছে। তাঁদের হাসপাতালে পাঠানো হয়েছে।</body>
</article>
