<article>
  <headline>সাংবাদিকের ওপর হামলা গ্রেপ্তার ৬</headline>
  <url>https://www.prothomalo.com/bangladesh/article/1577113/%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95%E0%A7%87%E0%A6%B0-%E0%A6%93%E0%A6%AA%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%AC</url>
  <published_at>2019-02-01T19:17:00+06:00</published_at>
  <category>ছিনতাই</category>
  <body>কিশোরগঞ্জে সাংবাদিকের ওপর হামলা ও ক্যামেরা-মুঠোফোন ছিনতাইয়ের ঘটনায় ছয় ছিনতাইকারীকে গ্রেপ্তার করেছে পুলিশ। উদ্ধার করা হয়েছে দুটি ডিএসএলআর ক্যামেরা। গতকাল বৃহস্পতিবার রাতে শহরের বিভিন্ন স্থানে অভিযান চালিয়ে তাঁদের গ্রেপ্তার করা হয়।গ্রেপ্তার ব্যক্তিরা হলেন: কিশোরগঞ্জ শহরের শোলাকিয়া বনানী মোড় এলাকার আরমান মিয়া, শোলাকিয়া এলাকার বচন দত্ত, একই এলাকার মো. রিয়াজ, পূর্ব তারাপাশা গ্রামের আসিফুল আলম ও নিউটাউন এলাকার খোকন মিয়ার ছেলে মেহেদি হাসান ও একই এলাকার নাঈম আহমেদ।পুলিশ জানায়, একটি অনুষ্ঠানের কথা বলে গত ২২ জানুয়ারি রাতে অনলাইন ফটো এজেন্সি বাংলার চোখের কিশোরগঞ্জ প্রতিনিধি আবির হোসেন ও তাঁর বন্ধু কলেজছাত্র সাব্বির আহমেদকে শহরের শোলাকিয়া বনানী মোড় এলাকায় যেতে বলেন এক যুবক। মোটরসাইকেল নিয়ে ওই সাংবাদিক বনানী মোড়ে যাওয়ার পর শোলাকিয়া এলাকার মো. রিয়াজ তাঁদের অনুষ্ঠানস্থলে নিয়ে যাওয়ার কথা বলে কিশোরগঞ্জ সদর উপজেলার চংশোলাকিয়ায় অবস্থিত একটি পরিত্যক্ত খামারবাড়িতে নিয়ে যান। এ সময় সেখানে আগে থেকে অবস্থান নেওয়া ৮/১০ যুবক সাংবাদিক ও তাঁর বন্ধুকে পিটিয়ে আহত করে দুটি ক্যামেরা, দুটি মুঠোফোন ও মানিব্যাগ নিয়ে যান। এ ঘটনায় পরদিন অজ্ঞাতনামা ছিনতাইকারীদের আসামি করে কিশোরগঞ্জ মডেল থানায় একটি মামলা করেন আবিরের মা রুবি ইসলাম। পরে পুলিশ মুঠোফোনের সূত্র ধরে বিভিন্ন স্থানে অভিযান চালিয়ে তাঁদের গ্রেপ্তার করে।কিশোরগঞ্জ সদর মডেল থানার ভারপ্রাপ্ত কর্মকর্তা (ওসি) আবু বকর সিদ্দিক বলেন, এ ঘটনায় এখন পর্যন্ত ছয়জনকে গ্রেপ্তার করা হয়েছে। অন্যদের ধরতেও পুলিশি অভিযান অব্যাহত আছে।</body>
</article>
