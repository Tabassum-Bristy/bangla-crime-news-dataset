<article>
  <headline>ভুয়া ডিবি পুলিশের ৪ সদস্য গ্রেপ্তার</headline>
  <url>https://www.prothomalo.com/bangladesh/article/1508351/%E0%A6%AD%E0%A7%81%E0%A7%9F%E0%A6%BE-%E0%A6%A1%E0%A6%BF%E0%A6%AC%E0%A6%BF-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A7%AA-%E0%A6%B8%E0%A6%A6%E0%A6%B8%E0%A7%8D%E0%A6%AF-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2018-06-12T14:07:00+06:00</published_at>
  <category>ছিনতাই</category>
  <body>নিজেদের ডিবি পুলিশের সদস্য পরিচয় দিয়ে মিরপুর বেড়িবাঁধ এলাকায় ছিনতাই করতেন তাঁরা। ঈদের আগেই বড়সড় কয়েকটি ছিনতাইয়ের পরিকল্পনাও করেন তাঁরা। কিন্তু তার আগেই ধরা পড়েন পুলিশের হাতে।রাজধানীর শাহ আলী থানা এলাকা থেকে এই চার ভুয়া ডিবি পুলিশ সদস্যকে গ্রেপ্তার করা হয়।পুলিশ বলছে, গতকাল সোমবার সন্ধ্যা ছয়টার দিকে রাজধানীর শাহ আলীর নবাবের বাগ উত্তরপাড়া বেড়িবাঁধ এলাকায় অভিযান চালিয়ে অস্ত্র-গুলি, মাইক্রোবাসসহ তাঁদের গ্রেপ্তার করে ঢাকা মহানগর গোয়েন্দা (ডিবি) পুলিশ (পশ্চিম বিভাগ)।পুলিশ সূত্র জানায়, গ্রেপ্তার হওয়া ব্যক্তিরা হলেন মো. মতিয়ার রহমান (৩৮), মো. ফেরদৌস সরদার (৩৮), মো. ইসমাইল হোসেন (৪৫) ও মো. হাবিবুর রহমান (৪০)। গ্রেপ্তারের সময় তাঁদের কাছ থেকে ১টি বিদেশি রিভলবার, ২টি গুলি, ১টি ডিবি জ্যাকেট, ১ জোড়া হ্যান্ডকাপ, ১টি ওয়ারলেস সেট, ১টি লাঠি ও ১টি মাইক্রোবাস উদ্ধার করা হয়।প্রাথমিক জিজ্ঞাসাবাদে গ্রেপ্তার হওয়া ব্যক্তিরা জানান, তাঁরা পেশাদার ডাকাত দলের সদস্য। মতিয়ার রহমানের নেতৃত্বে মিরপুর বেড়িবাঁধ এলাকায় ডিবি পুলিশ পরিচয় দিয়ে ছিনতাই করতেন। ঈদকে সামনে রেখে বিভিন্ন প্রতিষ্ঠানের ব্যক্তিদের টার্গেট করে নগদ অর্থসহ সর্বস্ব লুটে নেওয়ার পরিকল্পনা ছিল তাঁদের।গ্রেপ্তার ব্যক্তিদের বিরুদ্ধে শাহ আলী থানায় মামলা হয়েছে।</body>
</article>
