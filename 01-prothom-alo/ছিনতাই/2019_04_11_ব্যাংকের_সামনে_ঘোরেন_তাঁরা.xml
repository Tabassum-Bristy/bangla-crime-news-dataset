<article>
  <headline>ব্যাংকের সামনে ঘোরেন তাঁরা</headline>
  <url>https://www.prothomalo.com/bangladesh/article/1588320/%E0%A6%AC%E0%A7%8D%E0%A6%AF%E0%A6%BE%E0%A6%82%E0%A6%95%E0%A7%87%E0%A6%B0-%E0%A6%B8%E0%A6%BE%E0%A6%AE%E0%A6%A8%E0%A7%87-%E0%A6%98%E0%A7%8B%E0%A6%B0%E0%A7%87%E0%A6%A8-%E0%A6%A4%E0%A6%BE%E0%A6%81%E0%A6%B0%E0%A6%BE</url>
  <published_at>2019-04-11T18:28:00+06:00</published_at>
  <category>ছিনতাই</category>
  <body>চট্টগ্রাম নগরের বিভিন্ন স্থানে ব্যাংকের সামনে ঘোরেন তাঁরা। লক্ষ্য থাকে বেশি টাকা উত্তোলনকারী গ্রাহক। এরপর পিছু নেন। সুযোগ বুঝে পথ আটকে ভয় দেখিয়ে কেড়ে নেন টাকা। গত মঙ্গলবার দুই ছিনতাইকারীকে গ্রেপ্তারের পর এসব তথ্য জানতে পারে পুলিশ। দুই ছিনতাইকারী হলেন মামুনুর রশিদ ও শহিদ আলম।কোতোয়ালি থানার ভারপ্রাপ্ত কর্মকর্তা (ওসি) মোহাম্মদ মহসীন প্রথম আলোকে বলেন, নগরের জুবিলী রোড, আন্দরকিল্লা, জিইসি মোড়, মুরাদপুরসহ বিভিন্ন এলাকায় ব্যাংকের সামনে ঘোরাফেরা করেন ছদ্মবেশে থাকা ছিনতাইকারীরা। ব্যাংক থেকে টাকা উত্তোলন করে গ্রাহকেরা বের হওয়ার পর তাঁরা পিছু নেন। কিছু দূর যাওয়ার পর লক্ষ্য করা ব্যক্তিকে পথ আটকান। এরপর টাকা কেড়ে নেন। বাধা দিলে ছুরিকাঘাতের ভয় দেখানো হয়।গত মঙ্গলবার একটি বেসরকারি প্রতিষ্ঠানের কর্মকর্তা মো. পারভেজ জুবিলী রোড এলাকার একটি ব্যাংক থেকে টাকা উত্তোলন করে ফিরছিলেন। আগে থেকে ব্যাংকের সামনে থাকা ছিনতাইকারী চক্রের দুই সদস্য তাঁর পিছু নেন। তাঁকে বহনকারী সিএনজিচালিত অটোরিকশাটি নগরের ওয়াসা মোড় এলাকায় পৌঁছার পর ছিনতাইকারীরা তাঁর গাড়িটি থামান। একপর্যায়ে ছুরির ভয় দেখিয়ে তাঁর কাছ থেকে ১ লাখ ৮৯ হাজার টাকা ছিনিয়ে নেন। পালানোর সময় চিৎকার করলে আশপাশের লোকজন এগিয়ে আসেন। দুই ছিনতাইকারীকে আটক করেন। তাঁদের কাছ থেকে ছিনতাই করা টাকার মধে৵ এক লাখ টাকা উদ্ধার করা হয়। বাকি টাকা আরেক ছিনতাইকারী নিয়ে পালিয়ে যান।ব্যাংক থেকে টাকা উত্তোলনের পর সতর্কতার সঙ্গে তা বহন করার জন্য নগরবাসীকে অনুরোধ জানিয়েছেন পুলিশ কর্মকর্তা মোহাম্মদ মহসীন। তিনি বলেন, বেশি টাকা বহনে প্রয়োজনে মানুষ পুলিশের সাহায্য নিতে পারবেন।</body>
</article>
