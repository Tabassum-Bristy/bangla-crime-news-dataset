<article>
  <headline>চালকের গলা কেটে রিকশা ছিনতাই!</headline>
  <url>https://www.prothomalo.com/bangladesh/article/1412576/%E0%A6%9A%E0%A6%BE%E0%A6%B2%E0%A6%95%E0%A7%87%E0%A6%B0-%E0%A6%97%E0%A6%B2%E0%A6%BE-%E0%A6%95%E0%A7%87%E0%A6%9F%E0%A7%87-%E0%A6%B0%E0%A6%BF%E0%A6%95%E0%A6%B6%E0%A6%BE-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>2018-01-19T21:00:00+06:00</published_at>
  <category>ছিনতাই</category>
  <body>ঢাকার ধামরাইয়ে এক রিকশাচালককে গলা কেটে হত্যার পর তাঁর রিকশা নিয়ে গেছে দুর্বৃত্তরা। শুক্রবার সন্ধ্যায় সিতি এলাকায় এ ঘটনা ঘটেছে।নিহত রিকশাচালকের নাম আমিজ উদ্দিন (৩২)। তাঁর বাড়ি নীলফামারীর ডিমলায়। তিনি ধামরাই পৌরসভার কালিয়াগার এলাকার আনোয়ার হোসেনের রিকশা গ্যারেজে থেকে ভাড়ায় রিকশা চালাতেন।ধামরাই থানার পুলিশ ও গ্যারেজ সূত্রে জানা গেছে, আমিজ উদ্দিন বেলা দুইটার দিকে ব্যাটারিচালিত একটি নতুন রিকশা নিয়ে গ্যারেজ থেকে বের হন। সন্ধ্যা সাড়ে ছয়টার দিকে সিতি এলাকায় আলাউদ্দিন পার্কের অদূরে তাঁর লাশ পড়ে থাকতে দেখে স্থানীয় লোকজন ধামরাই থানায় খবর দেয়। পুলিশ ঘটনাস্থলে গিয়ে লাশ উদ্ধার করে। ধামরাই থানার পরিদর্শক (তদন্ত) সাঈদ আল মামুন বলেন, সম্ভবত দুর্বৃত্তরা যাত্রী সেজে তাঁকে সিতি এলাকায় নিয়ে যায়। এরপর তাঁকে গলা কেটে হত্যার পর রিকশাটি নিয়ে চলে যায়। তিনি আরও বলেন, ঘটনার পর নিহত ব্যক্তির স্বজনদের জানানো হয়েছে। তাঁরা আসার পর মামলা করা হবে।</body>
</article>
