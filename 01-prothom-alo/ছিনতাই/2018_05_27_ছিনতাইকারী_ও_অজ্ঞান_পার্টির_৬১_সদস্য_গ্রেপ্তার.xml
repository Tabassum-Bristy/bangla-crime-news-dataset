<article>
  <headline>ছিনতাইকারী ও অজ্ঞান পার্টির ৬১ সদস্য গ্রেপ্তার</headline>
  <url>https://www.prothomalo.com/bangladesh/article/1497266/%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80-%E0%A6%93-%E0%A6%85%E0%A6%9C%E0%A7%8D%E0%A6%9E%E0%A6%BE%E0%A6%A8-%E0%A6%AA%E0%A6%BE%E0%A6%B0%E0%A7%8D%E0%A6%9F%E0%A6%BF%E0%A6%B0-%E0%A7%AC%E0%A7%A7-%E0%A6%B8%E0%A6%A6%E0%A6%B8%E0%A7%8D%E0%A6%AF-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2018-05-27T15:56:00+06:00</published_at>
  <category>ছিনতাই</category>
  <body>রাজধানীর বিভিন্ন স্থান থেকে ছিনতাইকারী ও অজ্ঞান পার্টির ৬১ সদস্যকে গ্রেপ্তার করেছে পুলিশ। গতকাল শনিবার বিভিন্ন স্থান থেকে তাদের গ্রেপ্তার করা হয়। আজ রোববার দুপুরে ডিএমপির মিডিয়া সেন্টারে আয়োজিত এক প্রেস ব্রিফিংয়ে এ কথা জানান গোয়েন্দা পুলিশের অতিরিক্ত পুলিশ কমিশনার দেবদাস ভট্টাচার্য ।দেবদাস ভট্টাচার্য বলেন, গতকাল গোয়েন্দা পূর্ব, পশ্চিম ও দক্ষিণ বিভাগের কয়েকটি দল রাজধানীর শ্যামলী, জুরাইন, কমলাপুর ও নিউমার্কেট এলাকায় অভিযান চালিয়ে অজ্ঞান পার্টির ৩২ জনকে গ্রেপ্তার করে। এ ছাড়া সিরিয়াস ক্রাইম ইনভেস্টিগেশন বিভাগের (সিআইডি) কয়েকটি দল রাজধানীর গুলিস্থান, নিউমার্কেট ও শাহবাগ এলাকায় অভিযান চালিয়ে ২৯ জন ছিনতাইকারী গ্রেপ্তার করে।গ্রেপ্তারকৃতদের কাছে ৯২টি লেক্সোটোনিল ও ৪০টি লুজিকাম (চেতনানাশক ট্যাবলেট), দুটি ঝান্ডুবামসহ একাধিক মলমের কৌটা উদ্ধার করা হয়।দেবদাস ভট্টাচার্য বলেন, প্রাথমিক জিজ্ঞাসাবাদে গ্রেপ্তারকৃত অজ্ঞান পার্টির সদস্যরা জানায়, তারা রাজধানীতে সরল ও নিরীহ যাত্রীদের টার্গেট করে তাদের সঙ্গে কৌশলে আলাপচারিতার মাধ্যমে ইফতারির খাদ্যদ্রব্যসহ চা, ডাব, পানীয়, জুস ইত্যাদি খাবার খাওয়ার অনুরোধ করে। রাজি হলে যাত্রীদের ট্যাবলেট-মিশ্রিত চা, ডাব, পানীয়, জুস ইত্যাদি খাওয়ায়। খাবার খেয়ে যাত্রীরা অজ্ঞান হলে তাদের সঙ্গে থাকা টাকা ও মূল্যবান জিনিসপত্র নিয়ে পালিয়ে যায়। গ্রেপ্তারকৃত ছিনতাইকারীরা দেশের বিভিন্ন স্থান থেকে আসা যাত্রীদের এবং মার্কেটে আসা ক্রেতাদের সুকৌশলে ও সরলতার সুযোগ নিয়ে নাক, মুখ ও চোখে চেতনানাশক মলম লাগিয়ে তাদের কাছ থেকে মোবাইল, ব্যাগ ও স্বর্ণালংকার ছিনিয়ে নেয়।</body>
</article>
