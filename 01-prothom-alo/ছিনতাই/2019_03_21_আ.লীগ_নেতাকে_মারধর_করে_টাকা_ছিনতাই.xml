<article>
  <headline>আ.লীগ নেতাকে মারধর করে টাকা ছিনতাই</headline>
  <url>https://www.prothomalo.com/bangladesh/article/1584501/%E0%A6%86.%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE%E0%A6%95%E0%A7%87-%E0%A6%AE%E0%A6%BE%E0%A6%B0%E0%A6%A7%E0%A6%B0-%E0%A6%95%E0%A6%B0%E0%A7%87-%E0%A6%9F%E0%A6%BE%E0%A6%95%E0%A6%BE-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>2019-03-21T08:35:00+06:00</published_at>
  <category>ছিনতাই</category>
  <body>• আওয়ামী লীগ নেতাকে মারধর করে দুই লাখ টাকা ছিনিয়ে নেওয়ার অভিযোগ• তিন লাখ টাকা পরিশোধে আলটিমেটামসাতক্ষীরা জেলা ছাত্রলীগের সাধারণ সম্পাদক সৈয়দ সাদিকুর রহমানের বিরুদ্ধে একজন আওয়ামী লীগ নেতাকে মারধর করে দুই লাখ টাকা ছিনিয়ে নেওয়ার অভিযোগ উঠেছে। এ ছাড়া আরও তিন লাখ টাকা পরিশোধের জন্য তাঁকে আলটিমেটাম দেওয়া হয়েছে।এ ঘটনায় ভুক্তভোগী আওয়ামী লীগ নেতা ও মাছ ব্যবসায়ী আমিনুর রহমান থানায় এজাহার দিয়েছেন। তিনি সাতক্ষীরা পৌর আওয়ামী লীগের কোষাধ্যক্ষ ও সুলতানপুর বড়বাজারের ‘পদ্মা ফিশ’ প্রতিষ্ঠানের মালিক। সুলতানপুর বড়বাজার ব্যবসায়ী সমিতি এ ঘটনার প্রতিকার চেয়ে ২৪ ঘণ্টা সময় বেঁধে দিয়েছে। অন্যদিকে ছাত্রলীগ প্রতিবাদ মিছিল করে অভিযোগ প্রত্যাহারের দাবি জানিয়েছে। সেই সঙ্গে তারা স্থানীয় দুটি পত্রিকা ও প্রেসক্লাব ভাঙচুরের হুমকি দিয়েছে।আমিনুর রহমানের অভিযোগ, গত মঙ্গলবার দুপুরে জরুরি কথা আছে বলে তাঁকে জেলা ছাত্রলীগের সাধারণ সম্পাদক সাদিকুর রহমান মুঠোফোনে শহরের পশু হাসপাতাল মোড়ে ডেকে পাঠান। এ সময় তিনি বলেন, ‘আপনি বড় ব্যবসা করেন অথচ আমার সঙ্গে যোগাযোগ রাখেন না, টাকাপয়সাও দেন না।’ এ নিয়ে কথা-কাটাকাটির একপর্যায়ে সাদিকুর রহমান তাঁর সহযোগী সাইফুলসহ কয়েকজনকে নিয়ে তাঁকে কিল-ঘুষি মেরে মাটিতে ফেলে দেন। একপর্যায়ে গলা চেপে ধরেন। তখন সুযোগ বুঝে তাঁর পকেট থেকে দুই লাখ টাকা ছিনিয়ে নেন তাঁরা। আর বাকি তিন লাখ টাকা বুধবারের মধ্যে দিতে বলেন। হাসপাতালে প্রাথমিক চিকিৎসা নিয়েছেন তিনি।এ ঘটনায় আমিনুর রহমান মঙ্গলবার রাত আটটার দিকে ছাত্রলীগ নেতা সাদিকুর রহমান, সাইফুল ইসলামসহ অজ্ঞাতনামা আরও ১০-১১ জনের বিরুদ্ধে সদর থানায় এজাহার দিয়েছেন।এ বিষয়ে ছাত্রলীগের নেতা সাদিকুর রহমান বলেন, ‘আমি আমিনুর রহমানকে ডেকে নিয়ে বড়বাজারে চোরাচালান বন্ধের কথা বলেছিলাম। তিনি বলেন, “আমি চোরাচালানের সঙ্গে জড়িত নই। তুমি আমাকে এ কথা বলছ কেন।” তিনি অখুশি হওয়ায় আমি সরি বলি। এর বেশি কিছু ঘটেনি। আমাদের বিরুদ্ধে মারামারি কিংবা চাঁদাবাজির অভিযোগ সঠিক নয়।’পৌর আওয়ামী লীগের কোষাধ্যক্ষের কাছে চাঁদাবাজির প্রতিকার চেয়েছেন পৌর আওয়ামী লীগের সভাপতি মো. আবু সায়ীদ। তিনি আওয়ামী লীগের সভাপতি ও সাধারণ সম্পাদককে বিষয়টি জানিয়েছেন। এ ছাড়া সুলতানপুর বড়বাজার দোকান মালিক ও ব্যবসায়ী সমিতি চাঁদাবাজদের গ্রেপ্তারে ২৪ ঘণ্টার আলটিমেটাম দিয়েছে। আজ বৃহস্পতিবার সাতক্ষীরা প্রেসক্লাবের সামনে মানববন্ধন করবেন তাঁরা।এদিকে গতকাল দুপুরে সাতক্ষীরা সরকারি কলেজ ছাত্রলীগের সাধারণ সম্পাদক আবুল কালাম, সহসভাপতি কাজী সাদিক ও নাঈমুল ইসলামের নেতৃত্বে একটি মিছিল সাতক্ষীরা প্রেসক্লাবের সামনে আসে। মিছিল থেকে তাঁরা ২৪ ঘণ্টার মধ্যে আমিনুরের দেওয়া অভিযোগ প্রত্যাহারের আলটিমেটাম দিয়েছেন। এ-সংক্রান্ত খবর প্রত্যাহার না করা হলে তাঁরা সাতক্ষীরার দুটি দৈনিক পত্রিকা ও প্রেসক্লাব ভাঙচুর করারও হুমকি দিয়েছেন।জেলা ছাত্রলীগের সাধারণ সম্পাদক সাদিকুর রহমান দাবি করেন, এই মিছিল সম্পর্কে তিনি কিছু জানেন না।সদর থানার ভারপ্রাপ্ত কর্মকর্তা (ওসি) মোস্তাফিজুর রহমান বলেন, ‘অভিযোগ পেয়েছি। মামলা হবে।’</body>
</article>
