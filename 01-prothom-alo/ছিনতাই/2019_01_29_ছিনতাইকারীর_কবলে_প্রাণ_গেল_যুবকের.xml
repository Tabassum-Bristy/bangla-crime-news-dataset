<article>
  <headline>ছিনতাইকারীর কবলে প্রাণ গেল যুবকের</headline>
  <url>https://www.prothomalo.com/bangladesh/article/1576721/%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80%E0%A6%B0-%E0%A6%95%E0%A6%AC%E0%A6%B2%E0%A7%87-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0</url>
  <published_at>2019-01-29T22:11:00+06:00</published_at>
  <category>ছিনতাই</category>
  <body>মাদারীপুরে ছিনতাইকারীর কবলে পড়ে এক যুবকের মৃত্যু হয়েছে। মঙ্গলবার শহরের ডিসি ব্রিজ এলাকা থেকে ওই যুবকের লাশ উদ্ধার করে হাসপাতালে পাঠায় পুলিশ। স্থানীয় লোকজন বলছেন, ছিনতাইকারীদের ধারালো অস্ত্রের আঘাতে তিনি নিহত হয়েছেন।ওই যুবকের নাম সাইফুল সরদার (২৫)। তিনি কালকিনি উপজেলার উত্তর চিরাইপাড়া গ্রামের মৃত আজিজ সরদারের ছেলে। তিনি মানসিক ভারসাম্যহীন।পরিবার ও স্থানীয় সূত্রে জানা যায়, ভোরে ঢাকায় যাওয়ার জন্য ব্যাগ হাতে নিয়ে বাসস্ট্যান্ডের দিকে যাচ্ছিলেন সাইফুল। তাঁকে রাস্তায় একা পেয়ে কয়েকজন ছিনতাইকারী তাঁর ব্যাগ টানাটানি করে। সাইফুল তাঁর ব্যাগটি না ছাড়লে ছিনতাইকারীরা তাঁকে ধারালো অস্ত্র দিয়ে আঘাত করে। এ সময় তাঁর চিৎকারে স্থানীয় লোকজন এগিয়ে এলে ছিনতাইকারীরা পালিয়ে যায়। খবর পেয়ে পুলিশ ঘটনাস্থলে তাঁর লাশ উদ্ধার করে ময়নাতদন্তের জন্য সদর হাসপাতালের মর্গে পাঠায়।ডিসি ব্রিজ এলাকার স্থানীয় বাসিন্দা মেহেদী হাসান বলেন, ‘লোকজনের ভিড় দেখে সামনে গিয়ে দেখি এক যুবক রাস্তার ওপর পড়ে আছে। তার বুকের ওপর আঘাতের চিহ্ন দেখা যায়। আশপাশের লোকজন বলছিলেন, ছিনতাইকারীরা তাঁকে মেরে রাস্তায় ফেলে রেখেছে।’মাদারীপুর সদর মডেল থানার পরিদর্শক (তদন্ত) মো. সিরাজুল হক সরদার প্রথম আলোকে বলেন, ‘নিহত যুবকের শরীরের বিভিন্ন অংশে আঘাতের চিহ্ন রয়েছে। তবে তাঁর পরিবারের লোকজন এখনো আমাদের কাছে কোনো অভিযোগ করেনি। অভিযোগ করলে তদন্ত করে ব্যবস্থা নেওয়া হবে।’</body>
</article>
