<article>
  <headline>দুপুরে ১২ লাখ টাকা ছিনতাই, পরে অর্ধেক উদ্ধার</headline>
  <url>https://www.prothomalo.com/bangladesh/article/1610405/%E0%A6%A6%E0%A7%81%E0%A6%AA%E0%A7%81%E0%A6%B0%E0%A7%87-%E0%A7%A7%E0%A7%A8-%E0%A6%B2%E0%A6%BE%E0%A6%96-%E0%A6%9F%E0%A6%BE%E0%A6%95%E0%A6%BE-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%AA%E0%A6%B0%E0%A7%87-%E0%A6%85%E0%A6%B0%E0%A7%8D%E0%A6%A7%E0%A7%87%E0%A6%95-%E0%A6%9F%E0%A6%BE%E0%A6%95%E0%A6%BE-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-21T21:37:00+06:00</published_at>
  <category>ছিনতাই</category>
  <body>হবিগঞ্জের বাহুবল উপজেলায় ১২ লাখ টাকা ছিনতাইয়ের ঘটনা ঘটেছে। আজ বুধবার দুপুরে এ ঘটনা ঘটে। পরে পুলিশ অভিযান চালিয়ে ছিনতাইকারীদের বাসা থেকে ৬ লাখ টাকা উদ্ধার করে।পুলিশ ও এলাকাবাসী সূত্রে জানা গেছে, উপজেলার বৃন্দাবন চা-বাগানের দুজন কর্মচারী আজ বেলা একটার দিকে শ্রমিকদের সাপ্তাহিক বেতন-ভাতা বাবদ ব্যাংক থেকে ১১ লাখ ৮০ হাজার টাকা উত্তোলন করেন। টাকা নিয়ে কর্তৃপক্ষের একটি গাড়িতে করে বাগানের উদ্দেশে রওনা হন তাঁরা। গাড়িটি মণ্ডলকাপন গ্রামে পৌঁছালে ওই গ্রামের বাসিন্দা হীরক মিয়া (৩০) ও জুয়েল মিয়া (৩০) গাড়িটির গতিরোধ করেন। পূর্বপরিচিত হওয়ায় বাগানের কর্মচারীরাও গাড়িটি থামান। এ সময় কর্মীদের জিম্মি করে সব টাকা নিয়ে পালিয়ে যান তাঁরা।খবর পেয়ে ঘণ্টাখানেকের মধ্যেই বাহুবল থানা-পুলিশ অভিযুক্ত হীরক ও জুয়েলের বাড়িতে অভিযান চালায়। এ সময় তাঁদের ঘর থেকে ৬ লাখ টাকা উদ্ধার করা হয়। তবে দুজনের কাউকে গ্রেপ্তার করতে পারেনি পুলিশ।ঘটনার সত্যতা নিশ্চিত করে বাহুবল থানার ভারপ্রাপ্ত কর্মকর্তা (ওসি) মোহাম্মদ কামরুজ্জামান প্রথম আলোকে বলেন, ছিনতাইকারীরা বিভিন্ন সময় বাগানে খণ্ডকালীন ভিত্তিতে কাজ করেন। প্রতি বুধবার বাগানের শ্রমিকদের সাপ্তাহিক বেতন-ভাতা পরিশোধ করা হয় এ তথ্যটি তাঁদের জানা ছিল। এ কারণে আগে থেকেই সড়কে ওত পেতে ছিলেন তাঁরা। ছিনতাই করা টাকার মধ্যে ৬ লাখ উদ্ধার করা হয়েছে। বাকি টাকা উদ্ধার ও ছিনতাইকারীদের গ্রেপ্তারে অভিযান চলছে।</body>
</article>
