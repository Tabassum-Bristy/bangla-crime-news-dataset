<article>
  <headline>ব্যাগ ধরে হ্যাঁচকা টান, চাকায় পিষ্ট নারী</headline>
  <url>https://www.prothomalo.com/bangladesh/article/1582258/%E0%A6%AC%E0%A7%8D%E0%A6%AF%E0%A6%BE%E0%A6%97-%E0%A6%A7%E0%A6%B0%E0%A7%87-%E0%A6%B9%E0%A7%8D%E0%A6%AF%E0%A6%BE%E0%A6%81%E0%A6%9A%E0%A6%95%E0%A6%BE-%E0%A6%9F%E0%A6%BE%E0%A6%A8-%E0%A6%9A%E0%A6%BE%E0%A6%95%E0%A6%BE%E0%A7%9F-%E0%A6%AA%E0%A6%BF%E0%A6%B7%E0%A7%8D%E0%A6%9F-%E0%A6%A8%E0%A6%BE%E0%A6%B0%E0%A7%80</url>
  <published_at>2019-03-07T08:59:00+06:00</published_at>
  <category>ছিনতাই</category>
  <body>সিএনজিচালিত অটোরিকশায় স্বামীর সঙ্গে বাড়ি ফিরছিলেন বেদেনা বেগম। চলন্ত অটোরিকশায় তাঁর হাতে থাকা ব্যাগ ধরে হ্যাঁচকা টান দেয় ছিনতাইকারীরা। সড়কে ছিটকে পড়েন তিনি। এ সময় পেছনে থাকা দ্রুতগামী একটি পিকআপের চাকায় পিষ্ট হয়ে প্রাণ হারান তিনি।গত মঙ্গলবার রাতে ঢাকা-আরিচা মহাসড়কের মানিকগঞ্জের শিবালয় উপজেলার ফলসাটিয়া এলাকায় এ ঘটনা ঘটে। নিহত বেদেনা বেগম (৪৫) শিবালয় উপজেলা সদরের ডাক্তারখানা এলাকার সায়েদ আলীর স্ত্রী।এদিকে ছিনতাইকারী দলের সদস্য সন্দেহে দুজনকে আটক করে পুলিশে দিয়েছেন স্থানীয় লোকজন। তাঁরা হলেন ঢাকার সাভার উপজেলার রাজাসন গ্রামের মাসুদুর রহমান (৩২) এবং ফরিদপুরের কোতোয়ালি উপজেলার কোত্তরপুর গ্রামের নূর ইসলাম (২৬)।পুলিশ, স্থানীয় লোকজন ও নিহত নারীর পরিবার সূত্রে জানা গেছে, মঙ্গলবার বিকেলে স্বামীর সঙ্গে উপজেলার সাহিলী গ্রামে ভাইয়ের বাড়িতে বেড়াতে যান বেদেনা বেগম। সন্ধ্যা সাড়ে সাতটার দিকে খাওয়াদাওয়া শেষে বাড়ির উদ্দেশে রওনা হন তাঁরা। রাত আটটার দিকে ঢাকা-আরিচা মহাসড়কের ফলসাটিয়া এলাকায় পৌঁছালে পেছন থেকে একটি প্রাইভেট কারের ভেতর থেকে ছিনতাইকারীরা চলন্ত অটোরিকশায় বেদেনার হাতে থাকা ব্যাগ ধরে টান দেয়। বেদেনা অটোরিকশা থেকে সড়কে ছিটকে পড়েন। পেছনে থাকা দ্রুতগামী একটি পিকআপ তাঁকে চাপা দিয়ে চলে যায়। গুরুতর অবস্থায় বেদেনাকে স্থানীয় উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।এদিকে ছিনতাইকারীরা প্রাইভেট কার উল্টো দিকে ঘুরিয়ে দ্রুতগতিতে ঢাকার দিকে যাওয়ার পথে নিয়ন্ত্রণ হারিয়ে মহাসড়কের পাশের খাদে পড়ে যায়। আহত দুই ছিনতাইকারীকে স্থানীয় ব্যক্তিরা আটক করে বরঙ্গাইল হাইওয়ে পুলিশের কাছে সোপর্দ করেন। পরে পুলিশ তাঁদের উপজেলা স্বাস্থ্য কমপ্লেক্সে ভর্তি করে।পুলিশ জানায়, গতকাল বুধবার দুপুরে জেলা সদর হাসপাতাল মর্গে বেদেনার লাশের ময়নাতদন্ত করা হয়। পরে লাশ স্বজনদের কাছে হস্তান্তর করে পুলিশ। এদিকে রাতেই দুমড়েমুচড়ে যাওয়া প্রাইভেট কারটি (ঢাকা মেট্রো-ভ-০২-১৩২০) বরঙ্গাইল হাইওয়ে ফাঁড়িতে নেওয়া হয়।শিবালয় থানার ভারপ্রাপ্ত কর্মকর্তা (ওসি) মো. মিজানুর রহমান বলেন, এ ঘটনায় ছিনতাই ও হত্যার অভিযোগে নিহত নারীর স্বামী সায়েদ আলী থানায় মামলা করেছেন। পুলিশ হেফাজতে আহত আসামিরা হাসপাতালে চিকিৎসাধীন আছেন।</body>
</article>
