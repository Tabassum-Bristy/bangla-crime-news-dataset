<article>
  <headline>বাসের জানালা দিয়ে ঢাবি ছাত্রীর গলার চেইনে টান, অতঃপর...</headline>
  <url>https://www.prothomalo.com/bangladesh/article/1502341/%E0%A6%AC%E0%A6%BE%E0%A6%B8%E0%A7%87%E0%A6%B0-%E0%A6%9C%E0%A6%BE%E0%A6%A8%E0%A6%BE%E0%A6%B2%E0%A6%BE-%E0%A6%A6%E0%A6%BF%E0%A7%9F%E0%A7%87-%E0%A6%A2%E0%A6%BE%E0%A6%AC%E0%A6%BF-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%97%E0%A6%B2%E0%A6%BE%E0%A6%B0-%E0%A6%9A%E0%A7%87%E0%A6%87%E0%A6%A8%E0%A7%87-%E0%A6%9F%E0%A6%BE%E0%A6%A8</url>
  <published_at>2018-06-03T22:57:00+06:00</published_at>
  <category>ছিনতাই</category>
  <body>বাইরে থেকে বাসের জানালা দিয়ে ঢাকা বিশ্ববিদ্যালয়ের (ঢাবি) এক ছাত্রীর গলার সোনার চেইন টান দিয়ে ছিনিয়ে নেওয়ার ঘটনা ঘটেছে। সঙ্গে সঙ্গে ওই ছাত্রী চিৎকার দিলে বাসযাত্রী ও আশপাশের লোকজন ছিনতাইকারীকে ধরে গণপিটুনি দিয়ে পুলিশে সোপর্দ করেন। রোববার বিকেল সাড়ে চারটার দিকে রাজধানীর নিউমার্কেট এলাকায় এই ঘটনা ঘটে।ওই ছাত্রীর নাম সুমি খাতুন। তিনি ঢাকা বিশ্ববিদ্যালয়ের হিসাববিজ্ঞান বিভাগের ছাত্রী। সুমি খাতুন প্রথম আলোকে বলেন, আজ অনার্সের শেষ পরীক্ষা ছিল। পরীক্ষা শেষে ১৩ নম্বর রুটের বাসে চড়ে মোহাম্মদপুরে বাসায় ফিরছিলাম। বাসটি বলাকা সিনেমার বিপরীত পাশের সড়কে যানজটে আটকা ছিল। এ সময় ওই ছিনতাইকারী তাঁর গলার সোনার চেইন টান দিয়ে ছিড়ে নিয়ে মুখে পুড়ে নেন। পরে তিনি চিৎকার শুরু করলে লোকজন ছিনতাইকারীকে ধরে গণপিটুনি দেন।খবর পেয়ে নিউমার্কেট থানার উপপরিদর্শক (এসআই) মহিদুল ইসলাম ছিনতাইকারীকে আটক করে বিকেল সাড়ে পাঁচটার দিকে ঢাকা মেডিকেল কলেজ (ঢামেক) হাসপাতালে নিয়ে যান। ওই ছিনতাইকারীর নাম রনি (২৭) বলে প্রাথমিকভাবে জানা যায়। অনেক চেষ্টার পর শেষপর্যন্ত রনির মুখ থেকে ছিনতাই হওয়া চেনটি উদ্ধার করা হয়।এসআই মহিদুল ইসলাম প্রথম আলোকে বলেন, চেনটি উদ্ধারের পর ওই ছাত্রীকে ফেরত দেওয়া হয়েছে। এই ঘটনায় মামলা হবে কিনা তা বিবেচনাধীন।</body>
</article>
