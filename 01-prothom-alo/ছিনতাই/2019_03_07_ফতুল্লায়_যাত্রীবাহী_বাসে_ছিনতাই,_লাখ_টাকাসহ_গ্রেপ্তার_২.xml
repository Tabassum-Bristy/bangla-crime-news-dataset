<article>
  <headline>ফতুল্লায় যাত্রীবাহী বাসে ছিনতাই, লাখ টাকাসহ গ্রেপ্তার ২</headline>
  <url>https://www.prothomalo.com/bangladesh/article/1582353/%E0%A6%AB%E0%A6%A4%E0%A7%81%E0%A6%B2%E0%A7%8D%E0%A6%B2%E0%A6%BE%E0%A7%9F-%E0%A6%AF%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%AC%E0%A6%BE%E0%A6%B9%E0%A7%80-%E0%A6%AC%E0%A6%BE%E0%A6%B8%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%B2%E0%A6%BE%E0%A6%96-%E0%A6%9F%E0%A6%BE%E0%A6%95%E0%A6%BE%E0%A6%B8%E0%A6%B9</url>
  <published_at>2019-03-07T19:16:00+06:00</published_at>
  <category>ছিনতাই</category>
  <body>ছিনতাইয়ের অভিযোগে দুজনকে গণধোলাই দিয়ে পুলিশে দিয়েছে এলাকাবাসী। যাত্রীবাহী বাসে এক যাত্রীর কাছ থেকে এক লাখ টাকা ছিনতাই করে পালানোর সময় তাঁদের আটক করা হয়। পুলিশ তাঁদের কাছ থেকে এক লাখ টাকা উদ্ধার করেছে।নারায়ণগঞ্জ সদর উপজেলার ফতুল্লায় আজ বৃহস্পতিবার দুপুর ১২টার দিকে ঢাকা-নারায়ণগঞ্জ লিংক রোডের শিবু মার্কেট এলাকায় এ ঘটনা ঘটে।আটক দুজন হলেন রাজধানীর শ্যামপুর এলাকার মো. জুয়েল (৩০) ও নারায়ণগঞ্জ সিদ্ধিরগঞ্জের সানারপাড় এলাকার জামাল হোসেন (৩৮)।বাসযাত্রী আতাউর রহমান জানান, তিনি পাগলার নন্দনাইলপুর এলাকার প্রাইম টেক্সটাইল মিলের কর্মকর্তা। একটি সমিতি থেকে এক লাখ টাকা তুলে তিনি বাসায় রেখেছিলেন। আজ বৃহস্পতিবার দুপুর ১২টার সময় ফতুল্লার দেলপাড়া এলাকার বাসা থেকে টাকা নিয়ে চাষাঢ়া সোনালী ব্যাংকে জমা দেওয়ার জন্য মৌমিতা পরিবহনের বাসে রওনা দেন। বাসটি শিবু মার্কেট এলে একজন আমার কাছে দাঁড়িয়ে বমি করার চেষ্টা করেন। তখন তাঁকে ধরার চেষ্টা করলে আরেকজন পকেট থেকে টাকা নিয়ে দ্রুত বাস থেকে নেমে পালানোর চেষ্টা করেন। এ সময় বমির চেষ্টাকারীও বাস থেকে নেমে দৌড় দেন। তখন বুঝতে পেরে চিৎকার করি। এ সময় এলাকাবাসী ধাওয়া করে তাঁদের দুজনকে আটক করে।ফতুল্লা মডেল থানার ভারপ্রাপ্ত কর্মকর্তা (ওসি) মঞ্জুর কাদের জানান, ছিনতাইকারী দুজনকে আটক করে তাঁদের কাছ থেকে এক লাখ টাকা উদ্ধার করা হয়েছে। এ বিষয়ে মামলা করেছেন ছিনতাইয়ের শিকার আতাউর রহমান।</body>
</article>
