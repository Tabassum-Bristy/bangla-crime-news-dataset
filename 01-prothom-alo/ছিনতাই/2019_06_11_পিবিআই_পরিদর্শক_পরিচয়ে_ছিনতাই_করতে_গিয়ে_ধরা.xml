<article>
  <headline>পিবিআই পরিদর্শক পরিচয়ে ছিনতাই করতে গিয়ে ধরা</headline>
  <url>https://www.prothomalo.com/bangladesh/article/1598575/%E0%A6%AA%E0%A6%BF%E0%A6%AC%E0%A6%BF%E0%A6%86%E0%A6%87-%E0%A6%AA%E0%A6%B0%E0%A6%BF%E0%A6%A6%E0%A6%B0%E0%A7%8D%E0%A6%B6%E0%A6%95-%E0%A6%AA%E0%A6%B0%E0%A6%BF%E0%A6%9A%E0%A7%9F%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%95%E0%A6%B0%E0%A6%A4%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%A7%E0%A6%B0%E0%A6%BE</url>
  <published_at>2019-06-11T16:29:00+06:00</published_at>
  <category>ছিনতাই</category>
  <body>পুলিশ ব্যুরো অব ইনভেস্টিগেশনের (পিবিআই) পরিদর্শক পরিচয় দিয়ে ছিনতাইয়ের অভিযোগে জি এম বুলবুল কবির রিপন (৪০) নামে এক ব্যক্তিকে যশোরে গ্রেপ্তার করা হয়েছে। গতকাল সোমবার জেলা মাদকদ্রব্য নিয়ন্ত্রণ কার্যালয়ের সামনে থেকে পিবিআই যশোরের কর্মকর্তারা তাঁকে গ্রেপ্তার করেন।জি এম বুলবুল কবির রিপনের বাড়ি যশোর সদর উপজেলার খোলাডাঙ্গা গ্রামে।পিবিআই যশোরের অতিরিক্ত পুলিশ সুপার এম কে এইচ জাহাঙ্গীর হোসেন জানান, জি এম বুলবুল কবির রিপনসহ কয়েকজন গত ৮ জুন সকালে বেনাপোল বন্দর থানার ছোটআঁচড়া মোড় থেকে শাকিবুল ইসলাম (১৮), তাঁর বন্ধু ফিরোজ খান (১৮) এবং সাজুকে (১৮) ভয়ভীতি দেখিয়ে একটি মোটরসাইকেল ও দুটি মোবাইল ফোন ছিনিয়ে নেন। ওই সময় তিনি নিজেকে পিবিআইয়ের ইন্সপেক্টর (পরিদর্শক) দাবি করেন। মোটরসাইকেল ও মোবাইল ফোন ফেরত নেওয়ার জন্য তিনি প্রত্যেককে পাঁচ হাজার টাকা করে দিতে বলেন।অতিরিক্ত পুলিশ সুপার এম কে এইচ জাহাঙ্গীর হোসেন আরও জানান, ফিরোজ খানের মামা আবু মুসা বিকাশের মাধ্যমে জি এম বুলবুল কবির রিপনকে চার হাজার টাকা দেন। জি এম বুলবুল কবির রিপন মোটরসাইকেল ও একটি মোবাইল ফোন ফেরত দেন। এ সময় টাকা দিতে না পারায় তিনি শাকিবুল ইসলামের মোবাইল ফোনটি ফেরত দেননি। শাকিবুল বাড়ি ফিরে বিষয়টি তাঁর বাবাকে জানালে তিনি রিপনকে ফোন করেন। রিপন তাঁকে পাঁচ হাজার টাকা নিয়ে সোমবার সকালে যশোর কালেক্টরেট চত্বরে জেলা মাদকদ্রব্য নিয়ন্ত্রণ কার্যালয়ের সামনে আসতে বলেন।এম কে এইচ জাহাঙ্গীর হোসেন বলেন, সোমবার সকালে টাকা নিয়ে ঘটনাস্থলে গেলে তাঁদের সঙ্গে রিপনের কথাকাটাকাটি হয়। একপর্যায়ে সেখানে থাকা লোকজন তাঁকে আটকে রেখে পিবিআইকে খবর দেন। পিবিআই পরিদর্শক আব্দুল মান্নান ঘটনাস্থলে গিয়ে তাঁর পরিচয় জানতে চাইলে তিনি নিজের প্রকৃত পরিচয় দিয়ে দোষ স্বীকার করেন।এ ঘটনায় শাকিবুল ইসলামের বাবা সাজ্জাদুল ইসলাম বাদী হয়ে জি এম বুলবুল কবির রিপনের বিরুদ্ধে যশোর কোতোয়ালি থানায় একটি মামলা করেছেন। ওই রাতেই তাঁকে থানায় সোপর্দ করা হয়েছে।</body>
</article>
