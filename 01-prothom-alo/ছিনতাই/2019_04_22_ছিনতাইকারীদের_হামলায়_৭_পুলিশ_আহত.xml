<article>
  <headline>ছিনতাইকারীদের হামলায় ৭ পুলিশ আহত</headline>
  <url>https://www.prothomalo.com/bangladesh/article/1590187/%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80%E0%A6%A6%E0%A7%87%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A7%AD-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%86%E0%A6%B9%E0%A6%A4</url>
  <published_at>2019-04-22T22:10:00+06:00</published_at>
  <category>ছিনতাই</category>
  <body>চট্টগ্রাম নগরের আছদগঞ্জে ছিনতাইকারী চক্রের সঙ্গে সংঘর্ষের ঘটনায় পুলিশের সাত সদস্য আহত হয়েছেন। এ ছাড়া, ওই ঘটনায় ছিনতাইকারী চক্রের একজন নিহত ও একজন আটক হয়েছেন। সোমবার বিকেলে নগরীর শুঁটকিপট্টির কলাবাগান এলাকায় পুলিশের অভিযান চলাকালে এ ঘটনা ঘটেছে বলে জানায় পুলিশ।নিহত ওই ব্যক্তির নাম ওয়াসিম উদ্দিন(৩০)। তিনি নগরীর কোতোয়ালি থানার পাথরঘাটা কলাবাগিচার বাসিন্দা। এ ছাড়া আটক হওয়া ব্যক্তির নাম মো. সাজ্জাদ ওরফে রাজু (২২)। তিনি শুঁটকিপট্টি এলাকার নুরুল আমীনের ছেলে। সাজ্জাদ ওয়াসিমের সহযোগী হিসেবে কাজ করতেন বলে জানিয়েছে পুলিশ। অন্যদিকে, আহত পুলিশ সদস্যের তিনজন সহকারী উপপরিদর্শক (এএসআই) ও চারজন কনস্টেবল পদমর্যাদার বলে নিশ্চিত করেছে পুলিশ। আহত সবাই চট্টগ্রাম মেডিকেল কলেজ (চমেক) হাসপাতাল চিকিৎসা নিচ্ছেন।যোগাযোগ করা হলে কোতোয়ালি থানার ভারপ্রাপ্ত কর্মকর্তা (ওসি) মোহাম্মদ মহসিন বলেন, তাঁরা ছিনতাইকারী চক্রকে ধরার জন্য বিকেলে নগরীর কলাবাগান এলাকায় এক অভিযান পরিচালনা করেন। এ সময় পুলিশের উপস্থিতি টের পেয়ে ওই চক্রের ১৫ থেকে ২০ জন আক্রমণ শুরু করে। প্রথমে তারা ইট পাটকেল ছুড়লেও একপর্যায়ে গুলি ছুড়তে শুরু করে ও রাম দা হাতে আক্রমণ করে। এতে আত্মরক্ষার জন্য পুলিশও গুলি ছোড়ে। এ সময় ওয়াসিম বাঁ পায়ে গুলিবিদ্ধ হন। এ অবস্থায় তাঁকে গ্রেপ্তার করে চমেকে নেওয়া হয়। সেখানে তিনি সন্ধ্যা সাতটার দিকে চিকিৎসাধীন অবস্থায় মারা যান। এ ছাড়া ওই অভিযানের সময় সাজ্জাদকেও গ্রেপ্তার করা হয়েছে বলে জানান তিনি।ওসি মহসিন আরও জানান, ওয়াসিমের বিরুদ্ধে থানায় ১৪টি মামলার রয়েছে।</body>
</article>
