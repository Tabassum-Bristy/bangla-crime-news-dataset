<article>
  <headline>ছিনতাইয়ে বাধা দেওয়ায় খুন, সিসিটিভি ফুটেজ দেখে খুনি গ্রেপ্তার</headline>
  <url>https://www.prothomalo.com/bangladesh/article/1610026/%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A7%9F%E0%A7%87-%E0%A6%AC%E0%A6%BE%E0%A6%A7%E0%A6%BE-%E0%A6%A6%E0%A7%87%E0%A6%93%E0%A7%9F%E0%A6%BE%E0%A7%9F-%E0%A6%96%E0%A7%81%E0%A6%A8-%E0%A6%B8%E0%A6%BF%E0%A6%B8%E0%A6%BF%E0%A6%9F%E0%A6%BF%E0%A6%AD%E0%A6%BF-%E0%A6%AB%E0%A7%81%E0%A6%9F%E0%A7%87%E0%A6%9C-%E0%A6%A6%E0%A7%87%E0%A6%96%E0%A7%87-%E0%A6%96%E0%A7%81%E0%A6%A8%E0%A6%BF</url>
  <published_at>2019-08-19T18:20:00+06:00</published_at>
  <category>ছিনতাই</category>
  <body>দিনাজপুরের হিলিতে পোশাকশ্রমিক শারমিন আক্তারের হত্যাকারী রাজু ওঁরাওকে (৪৮) সিসিটিভি ফুটেজ দেখে শনাক্ত করে গ্রেপ্তার করেছে পুলিশ। ছিনতাইয়ে বাধা দেওয়ায় শারমিনকে গলা টিপে হত্যা করেছেন বলে পুলিশের কাছে স্বীকারোক্তিমূলক জবানবন্দি দিয়েছেন তিনি।গতকাল রোববার রাতে নিজ বাড়ি থেকে ছিনতাই হওয়া মালামালসহ রাজুকে গ্রেপ্তার করে পুলিশ। পেশায় রিকশাচালক রাজু পৌর শহরের চণ্ডীপুর এলাকার বাসু ওঁরাওয়ের ছেলে।হাকিমপুর সার্কেলের সহকারী পুলিশ সুপার (এএসপি) মো. আখিউল ইসলাম প্রথম আলোকে বলেন, শারমিনের লাশ উদ্ধারের পর হিলি স্থলবন্দরের চারমাথা মোড়ে লাগানো সিসি ক্যামেরার ফুটেজ সংগ্রহ করা হয়। পরে সিসিটিভি ফুটেজ দেখে ও স্থানীয় লোকজনের সহায়তায় গতকাল রাতে রাজুকে নিজ বাড়ি থেকে গ্রেপ্তার করা হয়। এ সময় রাজুর বাড়ি থেকে নিহত শারমিনের ট্রাভেল ব্যাগ, ব্যবহৃত পোশাক ও পরিচয়পত্র উদ্ধার করা হয়।হাকিমপুর থানার ভারপ্রাপ্ত কর্মকর্তা (ওসি) মো. আনোয়ার হোসেন প্রথম আলোকে বলেন, ব্যাংক থেকে ৩০ হাজার টাকা কিস্তিতে ঋণ নিয়েছিলেন রাজু। কিন্তু ঋণের টাকা পরিশোধ করতে পারছিলেন না। গত শুক্রবার ঢাকা থেকে বাড়ি ফিরছিলেন শারমিন। তাঁর সঙ্গে থাকা ব্যাগে মোটা অঙ্কের টাকা থাকতে পারে, এই সন্দেহে রিকশাটি নির্জন জায়গায় নিয়ে গিয়ে ব্যাগটি কেড়ে নিতে ধস্তাধস্তি শুরু করেন। ব্যাগ দিতে রাজি না হওয়ায় একপর্যায়ে শারমিনকে গলা টিপে হত্যা করে লাশ কাদার মধ্যে ফেলে রাখেন রাজু। তাঁকে আজ সোমবার আদালতে পাঠানো হয়েছে।অসুস্থ হয়ে পড়ায় বাবার অনুরোধে শুক্রবার ভোরে ঢাকা থেকে গ্রামের বাড়িতে আসছিলেন পোশাকশ্রমিক শারমিন। পরে সেদিন রাতেই চণ্ডীপুর এলাকায় কাদার মধ্যে পুঁতে রাখা লাশটি উদ্ধার করে পুলিশ। শুক্রবার রাতেই শারমিনের বাবা মো. সফি আকন্দ অজ্ঞাত ব্যক্তিদের নামে থানায় মামলা করেন।</body>
</article>
