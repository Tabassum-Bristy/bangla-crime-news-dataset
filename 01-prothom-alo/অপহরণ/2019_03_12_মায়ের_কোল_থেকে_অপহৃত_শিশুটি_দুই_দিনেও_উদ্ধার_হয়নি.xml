<article>
  <headline>মায়ের কোল থেকে অপহৃত শিশুটি দুই দিনেও উদ্ধার হয়নি</headline>
  <url>https://www.prothomalo.com/bangladesh/article/1583148/%E0%A6%AE%E0%A6%BE%E0%A7%9F%E0%A7%87%E0%A6%B0-%E0%A6%95%E0%A7%8B%E0%A6%B2-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%B6%E0%A6%BF%E0%A6%B6%E0%A7%81%E0%A6%9F%E0%A6%BF-%E0%A6%A6%E0%A7%81%E0%A6%87-%E0%A6%A6%E0%A6%BF%E0%A6%A8%E0%A7%87%E0%A6%93-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%B9%E0%A7%9F%E0%A6%A8%E0%A6%BF</url>
  <published_at>2019-03-12T21:02:00+06:00</published_at>
  <category>অপহরণ</category>
  <body>বাগেরহাটের মোরেলগঞ্জে ঘরের জানালার গ্রিল কেটে মায়ের কোল থেকে অপহরণ করা আড়াই মাস বয়সী অসুস্থ শিশুটিকে দুই দিনেও উদ্ধার করতে পারেনি পুলিশ। এরই মধ্যে মোবাইলে ১০ লাখ টাকা মুক্তিপণ দাবি করেছে অপহরণকারীরা। তবে মঙ্গলবার বিকেল পর্যন্ত শিশুটির কোনো হদিস মেলেনি।রোববার দিনগত রাতে জেলার মোরেলগঞ্জ উপজেলার সদর ইউনয়নের বিশারীঘাটা গ্রামের দলিল লেখক সোহাগ হাওলাদারের বাড়ির জানালার গ্রিল কেটে তাঁর ছেলে আব্দুল্লাহকে অপহরণ করে যায় দুর্বৃত্তরা। শিশুটি উদ্ধার করতে না পারায় উদ্বিগ্ন হয়ে পড়েছে পরিবারটি।অপহৃত ওই শিশুর বাবা সোহাগ হাওলাদার বলেন, ‘রোববার রাত পৌনে তিনটার দিকে অসুস্থ ছেলে কান্নাকাটি শুরু করলে আমি ও আমার স্ত্রী তাঁকে ওষুধ খাওয়াই। ওষুধ খাওয়ার পর ছেলে তাঁর মায়ের দুধ খেতে খেতে কোলের মধ্যেই ঘুমিয়ে পড়ে। এরপর আমরাও ঘুমিয়ে পড়ি। রাত সাড়ে চারটার দিকে হঠাৎ ঘুম থেকে জেগে দেখি বিছানায় আমার ছেলে ও আমার ব্যবহৃত একটি মোবাইল ফোন নেই। তড়িঘড়ি করে বিছানা ছেড়ে উঠে দেখি শোওয়ার ঘরের জানালার গ্রিল কেটে নিচেই নামিয়ে রাখা এবং অন্য ঘরের সব দরজা বাইরে থেকে আটকে রাখা। পরের দিন সোমবার সকাল সাড়ে ৮টার দিকে আমার ছোট ভাইয়ের মুঠোফোনে কল দিয়ে ছেলেকে ফিরিয়ে দিতে পাঁচ লাখ টাকা মুক্তিপণ দাবি করে অপহরণকারীরা।’মোরেলগঞ্জ থানার ভারপ্রাপ্ত কর্মকর্তা (ওসি) কে এম আজিজুল ইসলাম বলেন, পুলিশ শিশুটিকে উদ্ধারের জন্য সর্বোচ্চ চেষ্টা করছে। এই ঘটনায় সোমবার রাতে চুরি, অপহরণ ও মুক্তিপণের অভিযোগে অজ্ঞাত পরিচয় ব্যক্তিদের আসামি করে শিশুটির বাবা সোহাগ হাওলাদার মামলা করেন। এই ঘটনার সঙ্গে সংশ্লিষ্ট সন্দেহে এক ব্যক্তিকে আটক এবং একটি নম্বরবিহীন মোটরসাইকেল উদ্ধার করা হয়েছে। তবে শিশুটিকে এখন উদ্ধার করা যায়নি।</body>
</article>
