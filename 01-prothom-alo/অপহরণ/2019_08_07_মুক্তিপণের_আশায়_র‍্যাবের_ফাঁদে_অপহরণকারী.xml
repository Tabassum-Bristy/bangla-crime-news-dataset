<article>
  <headline>মুক্তিপণের আশায় র‍্যাবের ফাঁদে অপহরণকারী</headline>
  <url>https://www.prothomalo.com/bangladesh/article/1608466/%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%AA%E0%A6%A3%E0%A7%87%E0%A6%B0-%E0%A6%86%E0%A6%B6%E0%A6%BE%E0%A7%9F-%E0%A6%B0%E2%80%8D%E0%A7%8D%E0%A6%AF%E0%A6%BE%E0%A6%AC%E0%A7%87%E0%A6%B0-%E0%A6%AB%E0%A6%BE%E0%A6%81%E0%A6%A6%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A6%95%E0%A6%BE%E0%A6%B0%E0%A7%80</url>
  <published_at>2019-08-07T23:29:00+06:00</published_at>
  <category>অপহরণ</category>
  <body>চট্টগ্রামের সীতাকুণ্ডে অভিযান চালিয়ে সাইফুল ইসলাম (২২) নামের এক অপহরণকারীকে গ্রেপ্তার করেছে র‌্যাব। একই সঙ্গে অপহৃত তরুণ লিংকন চন্দ্র বণিককেও (২৩) উদ্ধার করেছে র‍্যাব। আজ বুধবার বেলা একটার দিকে এ অভিযান চালায় র‌্যাব-৭-এর ফেনী ক্যাম্পের সদস্যরা।অপহৃত তরুণ লিংকন সীতাকুণ্ড পৌরসভার ভুইয়াপাড়া এলাকার বাসিন্দা খোকন চন্দ্র বণিকের ছেলে। গ্রেপ্তার সাইফুল উপজেলার বারৈয়ারঢালা ইউনিয়নের পশ্চিম লালানগরের বাসিন্দা সালেহ আহম্মদের ছেলে।র‌্যাব-৭-এর ফেনী ক্যাম্পের অধিনায়ক মেজর মাসুদুর রহমান প্রথম আলোকে বলেন, গতকাল মঙ্গলবার রাত সাড়ে ১০টার দিকে লিংকন বাসা থেকে বের হলে তাঁকে অপহরণ করা হয়। পরে ওই রাতেই তাঁর বাবার কাছে ১০ লাখ টাকা মুক্তিপণ দাবি করেন অপহরণকারীরা। বুধবার সকালে খোকন চন্দ্র বণিক র‌্যাবের ফেনী ক্যাম্পে এসে বিষয়টি জানালে অপহরণকারীদের মুঠোফোনের অবস্থান ট্র্যাক করা হয়। পাশাপাশি মুক্তিপণ নিয়ে আলোচনাও চালিয়ে যেতে থাকেন র‍্যাবের সদস্যরা। দুপুরে মুক্তিপণ নিতে উপজেলার ছোট দারোগাহাট এলাকায় আসেন অপহরণকারীরা। এ সময় চারজন পালিয়ে গেলেও গ্রেপ্তার হন সাইফুল। পরে জিজ্ঞাসাবাদে চার সঙ্গীর নাম বলেন সাইফুল।সীতাকুণ্ড থানার ভারপ্রাপ্ত কর্মকর্তা (ওসি) দেলওয়ার হোসেন ঘটনার সত্যতা নিশ্চিত করে বলেন, এ ঘটনায় একটি অপহরণের মামলা হয়েছে। গ্রেপ্তার সাইফুলকে থানায় হস্তান্তর করেছে র‌্যাব।</body>
</article>
