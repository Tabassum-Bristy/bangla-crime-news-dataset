<article>
  <headline>বাসায় ফিরলেন অপহৃত ব্যবসায়ী</headline>
  <url>https://www.prothomalo.com/bangladesh/article/1452366/%E0%A6%AC%E0%A6%BE%E0%A6%B8%E0%A6%BE%E0%A7%9F-%E0%A6%AB%E0%A6%BF%E0%A6%B0%E0%A6%B2%E0%A7%87%E0%A6%A8-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80</url>
  <published_at>2018-03-18T11:50:00+06:00</published_at>
  <category>অপহরণ</category>
  <body>অপহৃত ব্যবসায়ী সজল চৌধুরী বাসায় ফিরে এসেছেন। আজ রোববার সকাল সাড়ে ১০টার দিকে রাজধানীর বসুন্ধরা আবাসিক এলাকায় তিনি নিজ বাসায় ফিরে আসেন।সজল চৌধুরীর মা দেলোয়ারা বেগম প্রথম আলোকে বলেন, অপহরণকারীরা আজ ভোররাতে সজল চৌধুরীকে নোয়াখালীতে ফেলে যান। সেখান থেকে সজল মাকে ফোন করে অপহরণকারীদের হাত থেকে মুক্তি পাওয়ার বিষয়টি জানান। অপহরণকারীরা সজলের পকেটে দুই হাজার টাকাও দিয়ে দেয়। তারপর সজল একটি গাড়ি ভাড়া করে ঢাকার পথে রওনা দেন। সকাল সাড়ে ১০টায় তিনি বাসায় পৌঁছান।কারা তাঁকে ধরে নিয়ে গিয়েছিল, তা জানতে চাওয়া হলে দেলোয়ারা বেগম প্রথম আলোকে বলেন, ‘সেটা তো বলতে পারব না বাবা। যারা ওকে ধরে নিয়ে গিয়েছিল, তারা খুব মারধর করেছে। সজল খুব ভয় পেয়েছে। তারা কারা, এটাও সে বলতে পারছে না। ও কথা বলুক তারপর...।’সজলের সঙ্গে কথা বলা যাবে কি না জানতে চাইলে তাঁর মা জানান, ‘ও খুবই আতঙ্কিত। ও এরপর বাসা থেকে বের হতে পারবে কি না, সেটা নিয়ে আমি চিন্তিত।’১১ মার্চ রাতে বসুন্ধরা আবাসিক এলাকার বাসায় ঢুকে ‘ডিবি’ পরিচয়ধারী একদল লোক সজল চৌধুরীকে ধরে নিয়ে যায়। সজল চৌধুরী (৪৭) জাহাজভাঙা, তথ্যপ্রযুক্তিসহ বিভিন্ন ব্যবসায় যুক্ত। ধনাঢ্য বলা যায়। বেশ কয়েক বছর আগে সজলের স্ত্রী মারা গেছেন। বসুন্ধরা আবাসিক এলাকার জি ব্লকে একটি ছয়তলা ভবনের দোতলায় মা দেলোয়ারা ও কিশোর ছেলেকে নিয়ে ভাড়া থাকেন সজল।</body>
</article>
