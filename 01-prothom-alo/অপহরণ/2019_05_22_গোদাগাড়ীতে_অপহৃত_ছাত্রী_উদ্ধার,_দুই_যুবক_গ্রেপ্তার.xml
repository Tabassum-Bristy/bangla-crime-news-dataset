<article>
  <headline>গোদাগাড়ীতে অপহৃত ছাত্রী উদ্ধার, দুই যুবক গ্রেপ্তার</headline>
  <url>https://www.prothomalo.com/bangladesh/article/1595365/%E0%A6%97%E0%A7%8B%E0%A6%A6%E0%A6%BE%E0%A6%97%E0%A6%BE%E0%A7%9C%E0%A7%80%E0%A6%A4%E0%A7%87-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%A6%E0%A7%81%E0%A6%87-%E0%A6%AF%E0%A7%81%E0%A6%AC%E0%A6%95-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-05-22T19:21:00+06:00</published_at>
  <category>অপহরণ</category>
  <body>রাজশাহীতে অপহরণের শিকার এক ছাত্রীকে উদ্ধার করেছে পুলিশ। গতকাল মঙ্গলবার দিবাগত রাত সাড়ে ১১টার দিকে জেলার গোদাগাড়ী উপজেলার সারেংপুর গ্রামের একটি বাড়ি থেকে তাকে উদ্ধার করা হয়। এ ঘটনায় দুই যুবককে গ্রেপ্তার করা হয়েছে। গত সোমবার ওই ছাত্রীকে তার বাড়ির সামনে থেকে অপহরণ করা হয়েছিল।পুলিশ জানায়, ছাত্রী অপহরণের ঘটনায় গ্রেপ্তার দুই যুবক হলেন রাজশাহীর দুর্গাপুর উপজেলার জাকির হোসেন ও আবদুল খালেক।জেলা পুলিশের মুখপাত্র অতিরিক্ত পুলিশ সুপার (সদর) ইফতে খায়ের আলম এ তথ্য নিশ্চিত করেছেন। তিনি জানান, জাকির হোসেন ওই ছাত্রীকে উত্ত্যক্ত করতেন। গত সোমবার খালেকসহ আরও কয়েকজনের সহযোগিতায় জাকির এ বছর এসএসসি পাস করা ওই ছাত্রীকে বাড়ির সামনে থেকে কৌশলে অপহরণ করে নিয়ে যান। এ নিয়ে থানায় মামলা করেন ছাত্রীর বাবা।এর পরিপ্রেক্ষিতে তদন্ত শুরু করে জাকিরের অবস্থান নিশ্চিত হয় পুলিশ। এরপর মঙ্গলবার রাতে জেলার অতিরিক্ত পুলিশ সুপার সুমন দেব ও দুর্গাপুর থানার ভারপ্রাপ্ত কর্মকর্তা (ওসি) মোতালেব হোসেনসহ পুলিশের একটি দল গোদাগাড়ী উপজেলায় জাকিরের এক আত্মীয়ের বাড়িতে অভিযান চালিয়ে মেয়েটিকে উদ্ধার করেন।জেলা পুলিশের মুখপাত্র আরও জানান, গ্রেপ্তার দুই যুবককে আজ বুধবার আদালতের মাধ্যমে কারাগারে পাঠানো হয়েছে। আদালতে অপহরণের শিকার ওই ছাত্রীর জবানবন্দি রেকর্ড করা হবে। এরপর তাকে অভিভাবকের কাছে হস্তান্তর করা হবে।</body>
</article>
