<article>
  <headline>রুমায় অপহৃত তিন গাড়িচালকের দুজন উদ্ধার</headline>
  <url>https://www.prothomalo.com/bangladesh/article/1610270/%E0%A6%B0%E0%A7%81%E0%A6%AE%E0%A6%BE%E0%A7%9F-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%A4%E0%A6%BF%E0%A6%A8-%E0%A6%97%E0%A6%BE%E0%A6%A1%E0%A6%BC%E0%A6%BF%E0%A6%9A%E0%A6%BE%E0%A6%B2%E0%A6%95%E0%A7%87%E0%A6%B0-%E0%A6%A6%E0%A7%81%E0%A6%9C%E0%A6%A8-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-08-21T11:21:00+06:00</published_at>
  <category>অপহরণ</category>
  <body>বান্দরবানের রুমা উপজেলায় অপহৃত তিন গাড়িচালকের মধ্যে দুজনকে গতকাল মঙ্গলবার উদ্ধার করা হয়েছে। আরেকজনকে উদ্ধারে সেনাবাহিনী ও পুলিশ যৌথ অভিযান চালাচ্ছে।রুমা থানার ভারপ্রাপ্ত কর্মকর্তা (ওসি) নজরুল ইসলাম বলেন, ওই তিন গাড়িচালককে মগ লিবারেশন পার্টি (স্থানীয়ভাবে মগ পার্টি পরিচিত) নামের একটি দুর্বৃত্ত দল অপহরণ করেছে।নিরাপত্তা বাহিনীর কর্মকর্তারা আজ বুধবার সকালে জানিয়েছেন, নয়ন জলদাস ও মিজানুর রহমান নামের দুই গাড়িচালককে গতকাল রাত সাড়ে নয়টার দিকে মোলপিপাড়া এলাকায় পাওয়া গেছে। অপহরণকারীরা ওই পাড়ার আশপাশের জঙ্গলে তাঁদের আটকে রেখেছিলেন। সেনাবাহিনী ও পুলিশের অভিযানের মুখে তারা দুজনকে ছেড়ে পালিয়ে যায় এবং একজনকে সঙ্গে নিয়ে গেছে বলে ধারণা করা হচ্ছে। যাঁকে নিয়ে গেছে তাঁর নাম বাসু কর্মকার। তাঁকে উদ্ধারে অভিযান আরও জোরদার করা হয়েছে।গত সোমবার রুমা উপজেলার রুমা-মুননুয়ামপাড়া সড়কের মিনঝিরিপাড়া রাস্তা মাথা থেকে তিনজন গাড়িচালককে মগ লিবারেশন পার্টি বা এমএলপি নামধারী সন্ত্রাসীরা অপহরণ করে। রুমা পরিবহন মালিক সমিতির সাধারণ সম্পাদক খলিলুর রহমান জানিয়েছেন, মগ পার্টি অপহৃত তিনজনের মুক্তিপণ হিসেবে নয় লাখ টাকা দাবি করেছিল। এর আগে ৫ আগস্ট তারা পরিবহন মালিক সমিতির কাছে ৩০ লাখ টাকা দাবি করে একটি চিঠি দিয়েছিল।রুমা থানার ওসি বলেছেন, তাঁদের অভিযানের মুখে মগ পার্টির সন্ত্রাসীরা দুই গাড়িচালককে ছেড়ে দিয়ে পালিয়ে যেতে বাধ্য হয়েছে। বাসু কর্মকার নামের আরেক গাড়িচালককে তাঁরা সঙ্গে নিয়ে গেছে বলে ধারণা করা হচ্ছে। তাঁকে উদ্ধারে পুলিশ ও সেনাবাহিনীর তৎপরতা বাড়ানো হয়েছে।</body>
</article>
