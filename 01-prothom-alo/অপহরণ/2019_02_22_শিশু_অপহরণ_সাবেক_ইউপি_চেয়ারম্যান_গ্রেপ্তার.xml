<article>
  <headline>শিশু অপহরণ: সাবেক ইউপি চেয়ারম্যান গ্রেপ্তার</headline>
  <url>https://www.prothomalo.com/bangladesh/article/1580207/%E0%A6%B6%E0%A6%BF%E0%A6%B6%E0%A7%81-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%87%E0%A6%89%E0%A6%AA%E0%A6%BF-%E0%A6%9A%E0%A7%87%E0%A7%9F%E0%A6%BE%E0%A6%B0%E0%A6%AE%E0%A7%8D%E0%A6%AF%E0%A6%BE%E0%A6%A8-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-02-22T19:02:00+06:00</published_at>
  <category>অপহরণ</category>
  <body>নেত্রকোনায় শিশু অপহরণের মামলায় ইউনিয়ন পরিষদের সাবেক চেয়ারম্যানকে গ্রেপ্তার করা হয়েছে। বৃহস্পতিবার রাতে শহরের তেরিবাজার মোড় থেকে নেত্রকোনা মডেল থানা-পুলিশ তাঁকে গ্রেপ্তার করে। গ্রেপ্তার হওয়া সাবেক চেয়ারম্যানের নাম মো. সোহরাব মিয়া। তিনি সদর উপজেলার কাইলাটি ইউনিয়ন পরিষদের চেয়ারম্যান ছিলেন।স্থানীয় বাসিন্দা ও পুলিশ সূত্রে জানা গেছে, গত সোমবার সকাল সাড়ে সাতটার দিকে কাইলাটি ইউনিয়নের মৌজেবালি গ্রামের মো. রহিম মিয়ার মেয়ে সুমাইয়া আক্তারকে (১২) অপহরণ করা হয়। এ সময় শিশুটি বাড়ির পাশে নেত্রকোনা-মদন সড়কের সাতবেড়িকান্দা এলাকায় ছিল। অভিযোগ উঠেছে, ওই সড়ক থেকে সোহরাব শিশুটিকে ভয় দেখিয়ে মোটরসাইকেলে উঠিয়ে নিয়ে যান। শহরের কুরপাড় এলাকা অতিক্রম করলে আবদুস সালাম নামে পরিচিত এক ব্যক্তি বিষয়টি দেখে সুমাইয়ার বাবাকে জানান। খবর পেয়ে শিশুটির পরিবারের সদস্যরা সোহরাবের বাড়িতে যান। তাঁকে না পেয়ে মুঠোফোনে যোগাযোগের চেষ্টা করা হয়। কিন্তু সুমাইয়ার অবস্থান সমন্ধে তিনি জানেন না বলে সোহরাব জানান। এদিকে শিশুটিকে কোথাও না পেয়ে ঘটনার তিন দিন পর গত বৃহস্পতিবার সন্ধ্যায় শিশুটির বাবা নেত্রকোনা মডেল থানায় একটি অপহরণ মামলা করেন। ওই মামলায় সোহরাব মিয়াকে গ্রেপ্তার করা হয়।নেত্রকোনা মডেল থানার ভারপ্রাপ্ত কর্মকর্তা (ওসি) মো. বোরহান উদ্দিন খান বলেন, ‘গ্রেপ্তার হওয়া সোহরাবকে শুক্রবার দুপুরে আদালতের মাধ্যমে কারাগারে পাঠানো হয়েছে। শিশুটিকে উদ্ধারে অভিযান চলছে।’</body>
</article>
