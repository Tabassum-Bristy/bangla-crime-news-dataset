<article>
  <headline>মায়ের কোল থেকে অপহৃত শিশুটির লাশ মিলল টয়লেটে</headline>
  <url>https://www.prothomalo.com/bangladesh/article/1583988/%E0%A6%AE%E0%A6%BE%E0%A7%9F%E0%A7%87%E0%A6%B0-%E0%A6%95%E0%A7%8B%E0%A6%B2-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%B6%E0%A6%BF%E0%A6%B6%E0%A7%81%E0%A6%9F%E0%A6%BF%E0%A6%B0-%E0%A6%B2%E0%A6%BE%E0%A6%B6-%E0%A6%AE%E0%A6%BF%E0%A6%B2%E0%A6%B2-%E0%A6%9F%E0%A7%9F%E0%A6%B2%E0%A7%87%E0%A6%9F%E0%A7%87</url>
  <published_at>2019-03-17T22:44:00+06:00</published_at>
  <category>অপহরণ</category>
  <body>বাগেরহাটের মোরেলগঞ্জে ঘরের জানালার গ্রিল কেটে মায়ের কোল থেকে অপহরণ করা আড়াই মাস বয়সী শিশু আবদুল্লাহর লাশ উদ্ধার করেছে পুলিশ। রোববার দুপুরে মোরেলগঞ্জ উপজেলার সদর ইউনিয়নের বিশারীঘাটা গ্রামের একটি মৎস্য ঘেরের টয়লেট থেকে লাশটি উদ্ধার করা হয়।১১ মার্চ ভোরে বিশারীঘাটা গ্রামের দলিল লেখক সিরাজুল ইসলাম সোহাগের বাড়ির জানালার গ্রিল কেটে তাঁর অসুস্থ ছেলে আবদুল্লাহকে অপহরণ করে দুর্বৃত্তরা। এরপর শিশুটিকে ফেরত পেতে পরিবারটির কাছে মুঠোফোনে প্রথমে ১০ লাখ টাকা এবং পরে ৫ লাখ টাকা মুক্তিপণ দাবি করে অপহরণকারীরা।এই ঘটনায় গত শনিবার ঢাকার কল্যাণপুর থেকে প্রধান অভিযুক্ত হৃদয় চাপরাশিকে (২০) আটক করে পুলিশ ব্যুরো অব ইনভেস্টিগেশন (পিবিআই)। এর আগে মোরেলগঞ্জ উপজেলার নিশানবাড়িয়া গ্রামে হৃদয় চাপরাশির বাড়িতে অভিযান চালিয়ে তার মা, ভাই, বোন, স্ত্রীসহ মোট পাঁচজনকে আটক করে পুলিশ। তাঁদের দেওয়া তথ্য অনুযায়ী, হৃদয়ই শিশু আবদুল্লাহকে অপহরণ করেছিল বলে পুলিশ জানায়।বাগেরহাটের অতিরিক্ত পুলিশ সুপার (মোরেলগঞ্জ সার্কেল) মো. রিয়াজুল ইসলাম বলেন, পুলিশের হাতে আটক শিশু অপহরণের প্রধান সন্দেহভাজন হৃদয় চাপরাশির দেওয়া তথ্য অনুযায়ী বিশারীঘাটা গ্রামের একটি ঘের পাড়ের টয়লেট থেকে শিশুটির লাশ উদ্ধার করা হয়েছে।পুলিশ বলছে, অপহরণ করার পর পথেই হৃদয় ও তাঁর সহযোগীরা আবদুল্লাহকে মেরে ফেলেন। বাচ্চাটি কাঁদছিল, তাই তাঁরা শ্বাস রোধ করে হত্যার পর গামছা পেঁচিয়ে রাস্তার পাশের মাছের ঘের পাড়ের টয়লেটের স্ল্যাবের নিচে লুকিয়ে রাখেন। কেবল মুক্তিপণের জন্যই শিশুটিকে অপহরণ করা হয়েছিল বলে পুলিশের জিজ্ঞাসাবাদে জানিয়েছেন হৃদয় চাপরাশি।</body>
</article>
