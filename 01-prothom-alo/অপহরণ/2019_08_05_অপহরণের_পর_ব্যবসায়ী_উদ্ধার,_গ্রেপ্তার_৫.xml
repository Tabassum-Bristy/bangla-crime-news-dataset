<article>
  <headline>অপহরণের পর ব্যবসায়ী উদ্ধার, গ্রেপ্তার ৫</headline>
  <url>https://www.prothomalo.com/bangladesh/article/1608101/%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%AA%E0%A6%B0-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%AB</url>
  <published_at>2019-08-05T23:41:00+06:00</published_at>
  <category>অপহরণ</category>
  <body>জমিসংক্রান্ত বিরোধের জেরে নরসিংদীর মনোহরদী উপজেলা থেকে রোববার সকালে মিলন খান (৫০) নামের এক ব্যবসায়ীকে অপহরণ করা হয়। পরে গাজীপুরের কাপাসিয়ার দক্ষিণগাঁও গ্রাম থেকে তাঁকে উদ্ধার করে পুলিশ।এ ঘটনায় করা মামলায় ওই দিন রাতেই অভিযুক্ত পাঁচ আসামিকে নিজ নিজ বাড়ি থেকে গ্রেপ্তার করা হয়। গ্রেপ্তার আসামিরা হলেন আরিফ আল কফি, আলম শেখ, বাপ্পী মিয়া, টিপু মিয়া ও সাইফুল ইসলাম। সোমবার দুপুরে তাঁদের আদালতে হাজির করা হলে জিজ্ঞাসাবাদের জন্য দুদিন করে রিমান্ড দেন বিচারক।মামলার এজাহারে বলা হয়, মনোহরদী পৌর আওয়ামী লীগের সভাপতি কফিল উদ্দিনের দুই ছেলে আরিফ আল কফি ও আশিক আল কফির নেতৃত্বে ৮/১০ জন রোববার সকালে উপজেলা বাসস্ট্যান্ড এলাকায় অস্ত্র ঠেকিয়ে মিলন খানকে অপহরণ করেন। এ সময় তাঁদের সঙ্গে ছিলেন সংশ্লিষ্ট জমির ক্রেতা আজম সরকার। মিলন খানের শরীরে অস্ত্র ঠেকিয়ে জোর করে মাইক্রোবাসে তুলে নিয়ে গাজীপুরের কাপাসিয়ার দক্ষিণগাঁও গ্রামে একটি ভবনের কক্ষে আটকে রেখে ভয়ভীতি দেখানো হয়। সেখানে পাঁচটি খালি স্ট্যাম্পে জোর করে মিলনের স্বাক্ষর নেওয়া হয়। খবর পেয়ে মিলন খানের পরিবারের লোকজন থানায় লিখিত অভিযোগ করলে পুলিশ মিলনকে উদ্ধার করে।মনোহরদী থানার ভারপ্রাপ্ত কর্মকর্তা (ওসি) মো. মনিরুজ্জামান বলেন, ব্যবসায়ীকে অপহরণ করার ঘটনাটি জানতে পেয়ে পুলিশ পাঠিয়ে গাজীপুরের কাপাসিয়া থেকে তাঁকে উদ্ধার করা হয়েছে। গ্রেপ্তার পাঁচ আসামিকে আদালতে পাঠানো হলে বিচারক তাঁদের জিজ্ঞাসাবাদের জন্য দুদিনের রিমান্ড মঞ্জুর করেন।</body>
</article>
