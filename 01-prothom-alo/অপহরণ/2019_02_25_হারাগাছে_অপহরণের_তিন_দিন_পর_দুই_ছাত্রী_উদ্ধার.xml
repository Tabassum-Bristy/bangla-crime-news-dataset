<article>
  <headline>হারাগাছে অপহরণের তিন দিন পর দুই ছাত্রী উদ্ধার</headline>
  <url>https://www.prothomalo.com/bangladesh/article/1580687/%E0%A6%B9%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%9B%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%A4%E0%A6%BF%E0%A6%A8-%E0%A6%A6%E0%A6%BF%E0%A6%A8-%E0%A6%AA%E0%A6%B0-%E0%A6%A6%E0%A7%81%E0%A6%87-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-02-25T18:42:00+06:00</published_at>
  <category>অপহরণ</category>
  <body>রংপুরের কাউনিয়া উপজেলার হারাগাছ পৌর এলাকায় অপহরণের তিন দিন পর দুই স্কুলছাত্রীকে উদ্ধার করেছে পুলিশ। রংপুর শহরের মুলাটোল এলাকা থেকে গত শুক্রবার রাতে তাদের উদ্ধার করা হয়।ওই দুই ছাত্রীকে অপহরণের অভিযোগে রাসেল মিয়া (২৩) নামের এত তরুণকে গ্রেপ্তার করেছে পুলিশ। তাঁকে গত শনিবার সন্ধ্যায় আদালতের মাধ্যমে কারাগারে পাঠানো হয়েছে। এ ছাড়া অপহৃত ছাত্রী দুজনকে পুলিশের ভিকটিম সাপোর্ট সেন্টারের মাধ্যমে রংপুর মেডিকেল কলেজ হাসপাতালের ওয়ান–স্টপ ক্রাইসিস সেন্টারে (ওসিসি) ভর্তি করা হয়েছে।এ ঘটনায় গত শনিবার সন্ধ্যায় অপহৃত এক ছাত্রীর বাবা বাদী হয়ে রাসেলসহ তিনজনকে আসামি করে হারাগাছ থানায় নারী ও শিশু নির্যাতন দমন আইনে মামলা করেছেন। ওই মামলার দুই আসামিকে গ্রেপ্তারের চেষ্টা চলছে বলে পুলিশ জানিয়েছে।পুলিশ ও ওই ছাত্রীদের পারিবারিক সূত্রে জানা গেছে, অপহরণের শিকার দুজন স্থানীয় একটি বিদ্যালয়ের দশম শ্রেণির ছাত্রী। গত মঙ্গলবার সকালে বিদ্যালয়ের সামনে থেকে তাদের অপহরণ করা হয়। পরিবারের লোকজন বিভিন্ন স্থানে খোঁজ নিয়ে জানতে পারে উপজেলার হারাগাছ পৌর এলাকার জয় বাংলা বাজার গ্রামের বাসিন্দা রাসেল মিয়া ও তাঁর দুজন বন্ধু মিলে ওই দুই ছাত্রীকে অপহরণ করে অজ্ঞাত স্থানে নিয়ে গেছেন। এ ব্যাপারে ওই দিন তাদের পরিবার থেকে থানায় অভিযোগ করা হয়।এই বিষয়ে হারাগাছ থানার ভারপ্রাপ্ত কর্মকর্তা (ওসি) আবদুর রশিদ গতকাল রোববার মুঠোফোনে প্রথম আলোকে বলেন, অপহরণের ঘটনার পর অভিযোগ আমলে নিয়ে শুক্রবার রাতে রংপুর শহরের মুলাটোল এলাকায় অভিযান চালিয়ে ওই দুই স্কুলছাত্রীকে উদ্ধার করা হয়। এ সময় অপহরণকারী এক যুবককে গ্রেপ্তার করা হয়েছে। অন্যদের গ্রেপ্তারের চেষ্টা চলছে।ওসি আরও বলেন, গ্রেপ্তার হওয়া রাসেলকে গত শনিবার সন্ধ্যায় আদালতের মাধ্যমে কারাগারে পাঠানো হয়েছে। সেই সঙ্গে রাসেলের সাত দিনের রিমান্ড চেয়ে আদালতে আবেদন করা হয়েছে।</body>
</article>
