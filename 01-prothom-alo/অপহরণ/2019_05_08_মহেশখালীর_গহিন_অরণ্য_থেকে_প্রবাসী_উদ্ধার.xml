<article>
  <headline>মহেশখালীর গহিন অরণ্য থেকে প্রবাসী উদ্ধার</headline>
  <url>https://www.prothomalo.com/bangladesh/article/1592800/%E0%A6%AE%E0%A6%B9%E0%A7%87%E0%A6%B6%E0%A6%96%E0%A6%BE%E0%A6%B2%E0%A7%80%E0%A6%B0-%E0%A6%97%E0%A6%B9%E0%A6%BF%E0%A6%A8-%E0%A6%85%E0%A6%B0%E0%A6%A3%E0%A7%8D%E0%A6%AF-%E0%A6%A5%E0%A7%87%E0%A6%95%E0%A7%87-%E0%A6%AA%E0%A7%8D%E0%A6%B0%E0%A6%AC%E0%A6%BE%E0%A6%B8%E0%A7%80-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-05-08T13:14:00+06:00</published_at>
  <category>অপহরণ</category>
  <body>অপহরণের ১৫ ঘণ্টা পর কক্সবাজারের মহেশখালীতে পাহাড়ের গহিন অরণ্য থেকে আবদুল মন্নান (২৭) নামের এক মালয়েশিয়াপ্রবাসীকে উদ্ধার করেছে পুলিশ। গতকাল মঙ্গলবার বিকেল পাঁচটায় উপজেলার কালারমারছড়া ইউনিয়নের ফকির জুমপাড়া থেকে অভিযান চালিয়ে অপহৃত প্রবাসীকে উদ্ধার করা হয়। দুটি অস্ত্র, আটটি গুলিসহ অপহরণকারী দলের দুই সদস্যকে আটক করে পুলিশ।অপহরণকারী দলের সদস্যরা হলেন রুহুল কাদের (২৮) ও মোহাম্মদ আজিজ (৩০)। রুহুল কাদেরের বাড়ি উপজেলার কালারমারছড়া ইউনিয়নে। মোহাম্মদ আজিজ একই ইউনিয়নের অফিসপাড়ার বাসিন্দা।অপহৃত প্রবাসীর বড় ভাই আবদুল শুক্কুর বলেন, গত সোমবার দিবাগত রাত দেড়টার দিকে চকরিয়া উপজেলার বদরখালী স্টেশন থেকে সিএনজিচালিত অটোরিকশায় করে তাঁর ছোট ভাই মালয়েশিয়াপ্রবাসী আবদুল মন্নানসহ তিনজন নিজ বাড়িতে যাচ্ছিলেন। কিন্তু কালারমারছড়া ইউনিয়নের চালিয়াতলি এলাকায় পৌঁছালে অপহরণকারীরা অটোরিকশাটি আটক করেন। সেখান থেকে আবদুল মন্নানকে অপহরণ করে পাহাড়ি এলাকায় নিয়ে যান তাঁরা। পরে অপহরণকারীরা মুঠোফোনে পরিবারের কাছে পাঁচ লাখ টাকা মুক্তিপণ দাবি করেন। টাকা না দিলে আবদুল মন্নানকে হত্যা করা হবে বলে হুমকি দেন তাঁরা।এ ঘটনায় গতকাল মঙ্গলবার বেলা একটায় অপহৃত প্রবাসীর বড় ভাই আবদুল শুক্কুর মহেশখালী থানায় লিখিত অভিযোগ করেন। অভিযোগ পেয়ে তাৎক্ষণিকভাবে অপহৃত প্রবাসীকে উদ্ধারের জন্য মাঠে নামে পুলিশ।মহেশখালী থানার পুলিশ জানায়, অপহৃত প্রবাসীকে উদ্ধারের জন্য মহেশখালী থানার ভারপ্রাপ্ত কর্মকর্তা (ওসি) প্রভাস চন্দ্র ধরের নেতৃত্বে ছদ্মবেশে তৈরি হয় পুলিশের দুটি দল। গতকাল বিকেল পাঁচটার দিকে উপজেলার কালারমারছড়া ইউনিয়নের ফকির জুমপাড়ার পূর্বপাশে গহিন অরণ্যে ঢুকে পড়েন তাঁরা। পাহাড়ের ভেতরে মুক্তিপণের টাকা রেখে পিছু হটে ছদ্মবেশী পুলিশ। পাহাড়ি এলাকার ভেতর থেকে অপহৃত প্রবাসীকে ছেড়ে দিয়ে মুক্তিপণের টাকা নিতে আসে অপহরণকারী দলের সদস্যরা। পুলিশ তখন পেছন থেকে তাদের ধাওয়া করে। এ সময় পাহাড়ের ভেতর থেকে অপহরণকারী দলের অন্যান্য সদস্যরা পুলিশকে লক্ষ্য করে গুলি ছোড়ে। আত্মরক্ষার্থে পুলিশও পাল্টা গুলি ছোড়ে। ধাওয়া করে অপহরণকারী দলের দুই সদস্যকে আটক করে পুলিশ।মহেশখালী থানার ভারপ্রাপ্ত কর্মকর্তা (ওসি) প্রভাষ চন্দ্র ধর বলেন, গোলাগুলির ঘটনায় পুলিশের পক্ষ থেকে ১৭টি গুলি ছোড়া হয়। অস্ত্র উদ্ধার ও অপহরণের ঘটনায় থানায় পৃথক দুটি মামলা হয়েছে। আজ বুধবার সকালে অপহরণকারী দলের দুই সদস্যকে আদালতের মাধ্যমে জেলহাজতে পাঠানো হয়েছে।</body>
</article>
