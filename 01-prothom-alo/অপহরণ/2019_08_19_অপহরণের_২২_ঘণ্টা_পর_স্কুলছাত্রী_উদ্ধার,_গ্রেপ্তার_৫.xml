<article>
  <headline>অপহরণের ২২ ঘণ্টা পর স্কুলছাত্রী উদ্ধার, গ্রেপ্তার ৫</headline>
  <url>https://www.prothomalo.com/bangladesh/article/1610022/%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A7%A8%E0%A7%A8-%E0%A6%98%E0%A6%A3%E0%A7%8D%E0%A6%9F%E0%A6%BE-%E0%A6%AA%E0%A6%B0-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-08-19T16:56:00+06:00</published_at>
  <category>অপহরণ</category>
  <body>রাজবাড়ীর গোয়ালন্দ উপজেলায় অপহরণের ২২ ঘণ্টা পর এক স্কুলছাত্রীকে উদ্ধার করা হয়েছে। আজ সোমবার ভোরে তাকে উদ্ধার করা হয়। অপহরণের সঙ্গে জড়িত থাকার অভিযোগে পাঁচজনকে গ্রেপ্তার করেছে পুলিশ।গ্রেপ্তার ব্যক্তিরা হলেন পাংশা উপজেলার বাগদুলি গ্রামের বাতেন বিশ্বাসের ছেলে রাসেল বিশ্বাস (২০), তাঁর বাবা বাতেন বিশ্বাস (৫৫), মা পারভীন বেগম (৪৫), ভাই ফয়সাল বিশ্বাস (২২) ও বোন রুপা বেগম (২৫)।গোয়ালন্দ ঘাট থানা-পুলিশ সূত্র জানায়, প্রতিদিনের মতো গতকাল রোববার সকাল ৭টার দিকে প্রাইভেট পড়তে যাওয়ার জন্য বাড়ি থেকে বের হয় ওই স্কুলছাত্রী। সকাল ১০টা বাজলেও বাসায় না ফেরায় পরিবারের লোকেরা তার খোঁজ করতে শিক্ষকের বাড়িতে যান। সেখানে গিয়ে তাঁরা জানতে পারেন, মেয়েটি প্রাইভেট পড়তে আসেনি। পরে সারা দিন খোঁজাখুঁজির পর পরিবারের লোকেরা বিকেলে জানতে পারেন, রাসেল বিশ্বাস তাঁর সহযোগীদের নিয়ে মেয়েটিকে অপহরণ করেছেন। পরে রোববার রাতেই গোয়ালন্দ ঘাট থানায় অপহরণ মামলা করেন মেয়েটির বাবা। এরপর আজ ভোর পাঁচটার দিকে অভিযান চালিয়ে মেয়েটিকে উদ্ধার করে পুলিশ।উদ্ধার স্কুলছাত্রীর বাবা অভিযোগ করে বলেন, সম্পর্কে রাসেল তাঁদের আত্মীয়। মেয়েটির সঙ্গে রাসেলের বিয়ের প্রস্তাব দেওয়া হলেও তাঁরা রাজি হননি। বিয়ে দিতে রাজি না হওয়ায় ক্ষুব্ধ হয়ে রাসেল তাঁর মেয়েকে অপহরণ করেন।গোয়ালন্দ ঘাট থানার ভারপ্রাপ্ত কর্মকর্তা (ওসি) মো. রবিউল ইসলাম প্রথম আলোকে বলেন, অপহরণ মামলায় গ্রেপ্তার দেখিয়ে আজ সোমবার পাঁচজনকে রাজবাড়ীর মুখ্য বিচারিক হাকিমের আদালতে পাঠানো হয়েছে। উদ্ধার স্কুলছাত্রীকে মেডিকেল পরীক্ষার জন্য রাজবাড়ী সদর হাসপাতালে পাঠানো হয়েছে।</body>
</article>
