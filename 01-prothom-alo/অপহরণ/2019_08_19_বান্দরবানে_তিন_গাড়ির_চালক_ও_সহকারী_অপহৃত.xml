<article>
  <headline>বান্দরবানে তিন গাড়ির চালক ও সহকারী অপহৃত</headline>
  <url>https://www.prothomalo.com/bangladesh/article/1610087/%E0%A6%AC%E0%A6%BE%E0%A6%A8%E0%A7%8D%E0%A6%A6%E0%A6%B0%E0%A6%AC%E0%A6%BE%E0%A6%A8%E0%A7%87-%E0%A6%A4%E0%A6%BF%E0%A6%A8-%E0%A6%97%E0%A6%BE%E0%A7%9C%E0%A6%BF%E0%A6%B0-%E0%A6%9A%E0%A6%BE%E0%A6%B2%E0%A6%95-%E0%A6%93-%E0%A6%B8%E0%A6%B9%E0%A6%95%E0%A6%BE%E0%A6%B0%E0%A7%80-%E0%A6%85%E0%A6%AA%E0%A6%B9%E0%A7%83%E0%A6%A4</url>
  <published_at>2019-08-19T23:59:00+06:00</published_at>
  <category>অপহরণ</category>
  <body>বান্দরবানে রুমা উপজেলার দুর্গম মিনঝিরিপাড়া এলাকা থেকে সোমবার সন্ধ্যায় তিনজন গাড়িচালক ও চালকদের তিন সহকারীকে অপহরণ করা হয়েছে। এই অপহরণের সঙ্গে কারা জড়িত, পুলিশ তাৎক্ষণিক তা নিশ্চিত করতে পারেনি।অপহৃতরা হলেন গাড়িচালক বাসু কর্মকার, মিজানুর রহমান ও নয়ন জলদাশ। চালকদের তিন সহকারী হলেন সুমন মারমা, মিলটন কর্মকার ও মোহাম্মদ আবদুল্লাহ।এলাকাবাসী ও অপহৃত ব্যক্তিদের স্বজনেরা জানিয়েছেন, রুমা বাজার থেকে বিকেল চারটার দিকে তিনটি গাড়ি (চাঁদের গাড়ি বলে পরিচিত) মুননুয়ামপাড়া সড়কে যাত্রী নিয়ে যায়। যাত্রী নামিয়ে ফেরার পথে উপজেলা সদর থেকে প্রায় ১০ কিলোমিটার দূরে মিনঝিরিপাড়া রাস্তার মাথায় দুর্বৃত্তরা এসব গাড়ির গতিরোধ করে। পরে তারা গাড়ির চালক ও সহকারীদের ধরে নিয়ে যায়।বাসু কর্মকারের বড় ভাই বিনোদ কর্মকার বলেন, তাঁর ভাই ওই সড়কে নিয়মিত গাড়ি চালান। অপহরণের আগে ওই ছয়জনকে জড়ো করা হয়। পরে তাঁদের জঙ্গলের ভেতরে নেওয়া হয়। গাড়িগুলো এখনো মিনঝিরিপাড়া রাস্তার মাথায় পড়ে আছে। কারা কেন অপহরণ করেছে, এখনো তা জানতে পারেননি।রুমা পরিবহন মালিক সমিতির সভাপতি খলিলুর রহমান বলেন, এর আগে কখনো ওই সড়কে পরিবহনশ্রমিক অপহরণের ঘটনা ঘটেনি। অপহরণের আগে কেউ তাঁদের কাছে চাঁদাও দাবি করেনি।  রুমা উপজেলার পাইন্দু ইউনিয়ন পরিষদের (ইউপি) চেয়ারম্যান উহ্লামং মারমা জানিয়েছেন, অপহরণের এলাকাটি পাইন্দু ও রুমা সদর ইউনিয়নের সীমানায় পড়েছে। অপহরণকারী কারা হতে পারে, তা বলা যাচ্ছে না।রুমা থানার ভারপ্রাপ্ত কর্মকর্তা (ওসি) নজরুল ইসলাম বলেন, ছয়জনকে অপহরণের বিষয়টি জানার পর সেখানে অভিযান চলছে। অপহরণের সঙ্গে কারা জড়িত, এখনো তা জানা যায়নি।</body>
</article>
