<article>
  <headline>তরুণীকে অপহরণ ও ধর্ষণের দায়ে যুবকের যাবজ্জীবন</headline>
  <url>https://www.prothomalo.com/bangladesh/article/1603579/%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%95%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%93-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-07-10T18:39:00+06:00</published_at>
  <category>অপহরণ</category>
  <body>সিরাজগঞ্জে এক তরুণীকে (২০) অপহরণ ও ধর্ষণ মামলায় এক যুবকের যাবজ্জীবন কারাদণ্ড দিয়েছেন আদালত। একই সঙ্গে ১০ হাজার টাকা জরিমানা অনাদায়ে আরও তিন মাসের কারাদণ্ডের আদেশ দেওয়া হয়েছে।সাজা পাওয়া যুবকের নাম মো. উজ্জ্বল (২৪)। তিনি বেলকুচি উপজেলার বাসিন্দা।সিরাজগঞ্জের নারী ও শিশু নির্যাতন দমন ট্রাইব্যুনাল-১-এর বিচারক ফজলে খোদা নাজির আজ বুধবার দুপুরে এই রায় দেন।রাষ্ট্রপক্ষের আইনজীবী সালাউদ্দিন লাভলু রায়ের বিষয়টি নিশ্চিত করে বলেন, সাজা ঘোষণার সময় আসামি আদালতে অনুপস্থিত ছিলেন। আসামি বর্তমানে পালাতক।মামলার বিবরণ ও আদালত সূত্রে জানা গেছে, ২০০৪ সালের ৯ অক্টোবর সন্ধ্যায় আসামি উজ্জ্বল একই উপজেলার এক তরুণীকে অপহরণ করেন। এরপর এক বাড়িতে নিয়ে ওই তরুণীকে ধর্ষণের পর আটকে রাখেন। পরে ১৪ অক্টোবর বিয়ের কথা বলে উজ্জ্বল ওই মেয়েকে বাড়িতে নিয়ে যান। তবে উজ্জ্বলের মা-বাবা মেয়েটিকে মারপিট করে বাড়ি থেকে তাড়িয়ে দেন। পরে পুলিশ ওই তরুণীকে উদ্ধার করে। এরপর মেয়েটি বাদী হয়ে উজ্জ্বলের বিরুদ্ধে মামলা করে।</body>
</article>
