<article>
  <headline>খাগড়াছড়িতে অপহরণ মামলায় ৫ আসামির যাবজ্জীবন</headline>
  <url>https://www.prothomalo.com/bangladesh/article/1588980/%E0%A6%96%E0%A6%BE%E0%A6%97%E0%A7%9C%E0%A6%BE%E0%A6%9B%E0%A7%9C%E0%A6%BF%E0%A6%A4%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A7%AB-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-04-15T21:01:00+06:00</published_at>
  <category>অপহরণ</category>
  <body>খাগড়াছড়িতে শিশু অপহরণ মামলায় পাঁচজনকে যাবজ্জীবন কারাদণ্ড দিয়েছেন আদালত। একই সঙ্গে তাঁদের ৫০ হাজার টাকা করে জরিমানা ও অনাদায়ে আরও এক বছর করে কারাদণ্ড দেওয়া হয়েছে। সোমবার বেলা ১১টার দিকে খাগড়াছড়ির নারী ও শিশু নির্যাতন দমন ট্রাইব্যুনালের বিচারক জেলা ও দায়রা জজ মোহাম্মদ ইসমাইল এই দণ্ডাদেশ দেন। দীর্ঘ ১২ বছর পর মামলাটির রায় হলো।দণ্ডপ্রাপ্ত আসামিরা হলেন মো. ইউনুস (৩৩), মো. ইয়াছিন ওরফে রনি (৩২), নয়ন ধর (৩৪), মো. নিটু ওরফে লিটু (৩৩) ও মো. প্রিন্স ওরফে জনি (৩৪)। এঁদের মধ্যে মো. প্রিন্স পলাতক।মামলার এজাহার সূত্রে জানা যায়, সম্পত্তি নিয়ে বিরোধের জেরে ২০০৭ সালের ২ ফেব্রুয়ারি সকালে অংকর ধরের ছেলে রাসেল ধর খাগড়াছড়ির মহালছড়ি কেজি স্কুল থেকে ফেরার পথে তাঁর চাচাতো ভাই নয়ন ধর ও তাঁর সহযোগীরা একটি মাইক্রোবাসে তুলে তাঁকে অপহরণ করেন। পরে চট্টগ্রামের কদমতলীর একটি বোর্ডিংয়ে আটকে রেখে ৫ লাখ টাকা মুক্তিপণ দাবি করেন তাঁরা। মুক্তিপণ ২৪ ঘণ্টার মধ্যে না দিলে অপহৃত রাসেলকে হত্যারও হুমকি দেওয়া হয়।বিষয়টি রাসেলের পরিবারের সদস্যরা স্থানীয় র‌্যার-৭ কে জানান। পরে ২১ ফেব্রুয়ারি সন্ধ্যা সাড়ে ছয়টার দিকে র‌্যাব চট্টগ্রামের আগ্রাবাদ চৌমুহনী এলাকায় অভিযান চালিয়ে আসামিদের গ্রেপ্তার করে এবং অপহৃত রাসেলকে উদ্ধার করে।এই ঘটনায় রাসেলের বাবা অংকর ধর মহালছড়ি থানায় অপহরণ মামলা করেন। রাষ্ট্রপক্ষের পাঁচজন সাক্ষীর সাক্ষ্য গ্রহণ শেষে সকালে বিচারক এই রায় দেন। </body>
</article>
