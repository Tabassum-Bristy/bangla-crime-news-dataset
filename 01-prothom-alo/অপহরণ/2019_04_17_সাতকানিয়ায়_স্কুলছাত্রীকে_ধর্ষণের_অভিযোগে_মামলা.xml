<article>
  <headline>সাতকানিয়ায় স্কুলছাত্রীকে ধর্ষণের অভিযোগে মামলা</headline>
  <url>https://www.prothomalo.com/bangladesh/article/1589337/%E0%A6%B8%E0%A6%BE%E0%A6%A4%E0%A6%95%E0%A6%BE%E0%A6%A8%E0%A6%BF%E0%A7%9F%E0%A6%BE%E0%A7%9F-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-04-17T17:19:00+06:00</published_at>
  <category>অপহরণ</category>
  <body>চট্টগ্রামের সাতকানিয়ায় ষষ্ঠ শ্রেণির এক ছাত্রীকে অপহরণের পর ধর্ষণের অভিযোগে মো. বাবুল ওরফে জাহাঙ্গীর (৩৫) নামের এক ব্যক্তিকে গ্রেপ্তার করেছে পুলিশ। গতকাল মঙ্গলবার রাতে চট্টগ্রামের পটিয়ার একটি বাড়ি থেকে তাঁকে আটক করার সময় ওই বাড়ি থেকে অপহৃত ছাত্রীকেও উদ্ধার করা হয়েছে।জাহাঙ্গীর চট্টগ্রামের বাঁশখালীর বাসিন্দা। তিনি পেশায় একজন সিএনজিচালিত অটোরিকশা চালক।পুলিশ ও ওই ছাত্রীর পারিবারিক সূত্রে জানা যায়, জাহাঙ্গীর দীর্ঘদিন ধরে সাতকানিয়া পৌরসভা সদরে অটোরিকশা চালাতেন। পৌরসভা এলাকার একটি বিদ্যালয়ে আসা-যাওয়ার পথে ওই ছাত্রীকে জাহাঙ্গীর প্রায়ই উত্ত্যক্ত করতেন। গত সোমবার সকালে স্কুলে যাওয়ার সময় ওই ছাত্রীকে জাহাঙ্গীর জোর করে অটোরিকশায় তুলে নিয়ে যান। রাতে ওই ছাত্রী ধর্ষণের শিকার হয়।পুলিশ জানায়, স্কুলছাত্রী অপহরণের বিষয়টি জানার পর সম্ভাব্য সব স্থানে খোঁজাখুঁজির একপর্যায়ে গতকাল রাতে পটিয়ার একটি বাড়ি থেকে মেয়েটিকে উদ্ধার করা হয়। এ সময় জাহাঙ্গীরকে গ্রেপ্তার করা হয়।সাতকানিয়া থানার উপপরিদর্শক (এসআই) মো. নজরুল ইসলাম বলেন, এ ঘটনায় আজ ওই ছাত্রীর বড় ভাই বাদী হয়ে অপহরণের পর ধর্ষণের অভিযোগে জাহাঙ্গীরকে আসামি করে মামলা করেছেন।সাতকানিয়া থানার ভারপ্রাপ্ত কর্মকর্তা (ওসি) মো. সফিউল কবীর বলেন, শারীরিক পরীক্ষা-নিরীক্ষার জন্য ওই ছাত্রীকে আজ চট্টগ্রাম মেডিকেল কলেজ হাসপাতালের ওয়ান স্টপ ক্রাইসিস সেন্টারে (ওসিসি) পাঠানো হবে। গ্রেপ্তারকৃত মো. বাবুলকে আদালতের মাধ্যমে কারাগারে পাঠানোর প্রস্তুতি চলছে।</body>
</article>
