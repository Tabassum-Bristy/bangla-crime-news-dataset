<article>
  <headline>দেনার টাকা ফেরত না দিতে ইউপি সদস্যের অপহরণ নাটক</headline>
  <url>https://www.prothomalo.com/bangladesh/article/1610891/%E0%A6%A6%E0%A7%87%E0%A6%A8%E0%A6%BE%E0%A6%B0-%E0%A6%9F%E0%A6%BE%E0%A6%95%E0%A6%BE-%E0%A6%AB%E0%A7%87%E0%A6%B0%E0%A6%A4-%E0%A6%A8%E0%A6%BE-%E0%A6%A6%E0%A6%BF%E0%A6%A4%E0%A7%87-%E0%A6%87%E0%A6%89%E0%A6%AA%E0%A6%BF-%E0%A6%B8%E0%A6%A6%E0%A6%B8%E0%A7%8D%E0%A6%AF%E0%A7%87%E0%A6%B0-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%A8%E0%A6%BE%E0%A6%9F%E0%A6%95</url>
  <published_at>2019-08-24T16:28:00+06:00</published_at>
  <category>অপহরণ</category>
  <body>মাগুরায় দেনার টাকা ফেরত না দিতে অপহরণ নাটক সাজানোর অভিযোগ উঠেছে ইউনিয়ন পরিষদের (ইউপি) এক সদস্যের বিরুদ্ধে। পুলিশ জানিয়েছে, ওই ইউপি সদস্য আত্মগোপনে গিয়ে আরেকজনকে দিয়ে অপহরণের অভিযোগ করেছিলেন থানায়। পরে পুলিশের অভিযানে বেরিয়ে আসে আসল ঘটনা।আত্মগোপনে যাওয়া ওই ইউপি সদস্যের নাম হালিম মোল্লা (৫০)। তিনি মহম্মদপুর উপজেলার রাজাপুর ইউনিয়নের ৮ নম্বর ওয়ার্ডের সদস্য। গতকাল শুক্রবার রাতে সদর উপজেলার আলোকদিয়া বাজার থেকে তাঁকে উদ্ধার করে পুলিশ। এ বিষয়ে মহম্মদপুর থানায় একটি সাধারণ ডায়েরি (জিডি) করা হয়েছে।মহম্মদপুর থানার ভারপ্রাপ্ত কর্মকর্তা (ওসি) তারক বিশ্বাস জানিয়েছেন, গত বৃহস্পতিবার বিকেলে বাড়ি থেকে রাজাপুর বাজারে যাওয়ার পথে হালিম মোল্লা নিখোঁজ হয়েছেন—এমন অভিযোগে জিডি করেন হারুনুর রশিদ নামের এক ব্যক্তি। তারপরই অভিযানে নামে পুলিশ। এর এক দিন পর গতকাল রাত আটটার দিকে আলোকদিয়া বাজার থেকে হালিম মোল্লাকে উদ্ধার করা হয়। পুলিশের জিজ্ঞাসাবাদে আত্মগোপনে যাওয়ার কথা স্বীকার করেন তিনি। ওসি বলেন, পুলিশের জিজ্ঞাসাবাদে হালিম মোল্লা জানিয়েছেন যে কেউ একজন তাঁর কাছে ছয় লাখ টাকা পান। সেই টাকা যেন ফেরত দেওয়া না লাগে, তাই অপহরণের নাটক সাজিয়েছিলেন তিনি। আত্মগোপনে থাকার সময় হালিম মোল্লা আরেক ব্যক্তিকে দিয়ে পরিবারের সদস্যদের কাছে মুক্তিপণ হিসেবে আট লাখ টাকা দাবি করিয়েছিলেন।এ বিষয়ে কথা বলতে ইউপি সদস্য হালিম মোল্লার মুঠোফোনে একাধিকবার ফোন করলেও ধরেননি তিনি।বিষয়টি নিয়ে রাজাপুর ইউপির চেয়ারম্যান মিজানুর রহমান বিশ্বাস ও এলাকার একাধিক ব্যক্তির সঙ্গে কথা বলে জানা যায়, ওই ইউপি সদস্যের এক ভাই বিদেশে থাকেন। তাঁর কাছ থেকে অর্থ আদায় করতে অপহরণের নাটক সাজিয়েছিলেন হালিম মোল্লা। অপহরণের নাটক সাজানোর অভিযোগে হালিম মোল্লার বিরুদ্ধে শাস্তিমূলক ব্যবস্থা নেওয়া হবে কি না, তা জানতে চাইলে ওসি তারক বিশ্বাস প্রথম আলোকে বলেন, ভবিষ্যতে এ ধরনের কাজ না করার শর্তে মুচলেকা নিয়ে হালিম মোল্লাকে ছেড়ে দেওয়া হয়েছে।</body>
</article>
