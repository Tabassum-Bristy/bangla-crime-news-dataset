<article>
  <headline>ঢাবি ছাত্রী অপহরণ চেষ্টায় শাস্তির দাবি</headline>
  <url>https://www.prothomalo.com/bangladesh/article/1573769/%E0%A6%A2%E0%A6%BE%E0%A6%AC%E0%A6%BF-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A7%9F-%E0%A6%B6%E0%A6%BE%E0%A6%B8%E0%A7%8D%E0%A6%A4%E0%A6%BF%E0%A6%B0-%E0%A6%A6%E0%A6%BE%E0%A6%AC%E0%A6%BF</url>
  <published_at>2019-01-08T19:14:00+06:00</published_at>
  <category>অপহরণ</category>
  <body>ঢাকা বিশ্ববিদ্যালয়ের (ঢাবি) ছাত্রী সিঁথি কিবরিয়াকে অপহরণ চেষ্টায় জড়িতদের দৃষ্টান্তমূলক শাস্তির দাবি জানিয়েছেন শিক্ষার্থীরা। আজ মঙ্গলবার দুপুরে রাজু ভাস্কর্যের পাদদেশে এক মানববন্ধনে তাঁরা এই দাবি জানান।সিঁথি কিবরিয়াকে অপহরণচেষ্টা ও নির্যাতনের প্রতিবাদে বিশ্ববিদ্যালয়ের সমাজকল্যাণ ও গবেষণা ইনস্টিটিউটের শিক্ষার্থীরা এই মানববন্ধনের আয়োজন করেন। অপহরণ চেষ্টায় জড়িতদের আইনের আওতায় আনার দাবি জানিয়েছেন তাঁরা। সিঁথি সমাজকল্যাণ ও গবেষণা ইনস্টিটিউটের তৃতীয় বর্ষে অধ্যয়নরত।লালমনিরহাটের হাতীবান্ধা উপজেলায় ২ জানুয়ারি সিঁথি অপহরণচেষ্টার শিকার হন বলে অভিযোগ উঠেছে। অপহরণ চেষ্টার মূল আসামি নীলফামারী জেলার ডিমলা উপজেলার খাদ্য কর্মকর্তা তফিউজ্জামান জুয়েল। তিনি হাতীবান্ধা উপজেলা ছাত্রলীগের সাবেক সভাপতি। মানববন্ধনে আসামি জুয়েলের বিভাগীয় শাস্তি দাবি করেন সিঁথির বড় ভাই মাসুদ আল ইসলাম। মাসুদ ঢাকা বিশ্ববিদ্যালয়ের অ্যাকাউন্টিং অ্যান্ড ইনফরমেশন সিস্টেমস বিভাগের স্নাতকোত্তরের শিক্ষার্থী ও ঢাবি শাখা ছাত্রলীগের সদ্য সাবেক কমিটির মুক্তিযুদ্ধবিষয়ক উপসম্পাদক।মানববন্ধনে মাসুদ আল ইসলাম বলেন, ২ জানুয়ারি সিঁথিকে অপহরণের চেষ্টা করা হয়। তাঁরা মামলা করতে গেলে প্রথম পর্যায়ে পুলিশ সহযোগিতা করেনি, মামলা নিতে গড়িমসি করেছে। এর মধ্যে মূল আসামি জুয়েলসহ অন্যরা গা ঢাকা দেন। পরে ৪ জানুয়ারি লালমনিরহাট জেলার পুলিশ সুপারের হস্তক্ষেপে মামলা নথিভুক্ত করা হয়। সিঁথির মা মাসুদা আখতার বানু বাদী হয়ে হাতীবান্ধা থানায় মামলাটি করেন।ভুক্তভোগী শিক্ষার্থীর সহপাঠীরা বলেন, সিঁথিকে অপহরণচেষ্টা ও নির্যাতনের বিচার না পাওয়া পর্যন্ত প্রতিবাদ চলবে। প্রয়োজনে ঢাকা বিশ্ববিদ্যালয়ের সব শিক্ষার্থীকে সঙ্গে নিয়ে আন্দোলন করা হবে। যারা সিঁথিকে অপহরণের চেষ্টা চালিয়েছিল, তাদের গ্রেপ্তার করে দ্রুত বিচার আইনে শাস্তি নিশ্চিত করার দাবি জানান তাঁরা। মানববন্ধনে বিশ্ববিদ্যালয়ের সমাজকল্যাণ, গবেষণা ইনস্টিটিউটসহ বিভিন্ন বিভাগের শিক্ষার্থীরা উপস্থিত ছিলেন।</body>
</article>
