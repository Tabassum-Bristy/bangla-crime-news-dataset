<article>
  <headline>শিশু অপহরণের অভিযোগ কাউন্সিলরের বিরুদ্ধে</headline>
  <url>https://www.prothomalo.com/bangladesh/article/1583919/%E0%A6%B6%E0%A6%BF%E0%A6%B6%E0%A7%81-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%95%E0%A6%BE%E0%A6%89%E0%A6%A8%E0%A7%8D%E0%A6%B8%E0%A6%BF%E0%A6%B2%E0%A6%B0%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87</url>
  <published_at>2019-03-17T15:25:00+06:00</published_at>
  <category>অপহরণ</category>
  <body>নারায়ণগঞ্জ সিটি করপোরেশনের ১৬ নম্বর ওয়ার্ডের কাউন্সিলর নাজমুল আলম ওরফে সজলের বিরুদ্ধে দেড় বছরের শিশু সৈয়দ সাদমান সাকিকে অপহরণের অভিযোগ উঠেছে।গতকাল শনিবার সকাল সাড়ে ১০টায় নারায়ণগঞ্জ প্রেসক্লাবের সামনে অপহৃত সাদমান সাকির জন্মদিনে তাকে উদ্ধারের দাবিতে মানববন্ধন চলাকালে শিশুটির বাবাসহ নারায়ণগঞ্জের নাগরিক সমাজের প্রতিনিধিরা এই অভিযোগ তোলেন। তবে অভিযোগ অস্বীকার করে কাউন্সিলর নাজমুল আলম দাবি করেছেন, রাজনৈতিক ইস্যু তৈরির জন্য মিথ্যা অভিযোগ করা হচ্ছে।মানববন্ধন চলাকালে সাদমান সাকির বাবা সৈয়দ ওমর খালেদ ছাড়াও বক্তব্য দেন সন্ত্রাস নির্মূল ত্বকী মঞ্চের আহ্বায়ক রফিউর রাব্বি, নারায়ণগঞ্জ নাগরিক কমিটির সাধারণ সম্পাদক আবদুর রহমান, জেলা আওয়ামী লীগের সহসভাপতি আবদুল কাদির, নারায়ণগঞ্জ সাংস্কৃতিক জোটের সভাপতি জিয়াউল ইসলাম, ‘আমরা নারায়ণগঞ্জবাসী’ সংগঠনের সভাপতি নুরুদ্দিন প্রমুখ।সৈয়দ ওমর খালেদ বলেন, ‘আজ (১৬ মার্চ) আমার ছেলে সাদমান সাকির জন্মদিন। আজ ওকে নিয়ে আনন্দ ও কেক কাটার কথা। কিন্তু ওকে ফিরে পেতে রাজপথে নামতে হচ্ছে। দেড় বছর আগে বাড়ির সামনে থেকে দেড় বছরের সন্তান সাদমানকে অপহরণ করা হয়েছে। আমি বিষয়টি প্রভাবশালী এক সাংসদকে জানালেও তিনি কোনো উদ্যোগ নেননি।’ তিনি অভিযোগ করেন, ‘প্রতিপক্ষ কাউন্সিলর নাজমুল আমার সন্তানকে অপহরণ করেছেন। অবিলম্বে কাউন্সিলর নাজমুলসহ সাতজনকে গ্রেপ্তার করে আইনের আওতায় আনা এবং আমার ছেলেকে উদ্ধারের দাবি জানাচ্ছি।’রফিউর রাব্বি বলেন, ‘দেড় বছর আগে দেড় বছর বয়সী সাদমান সাকিকে অপহরণ করা হয়েছে। কিন্তু আজও পুলিশ তাকে উদ্ধার করতে পারেনি। সাদমানকে অপহরণের ঘটনায় তার বাবা কাউন্সিলর নাজমুলসহ সাতজনের নাম পুলিশকে জানিয়েছেন। কিন্তু অপহরণকারীরা প্রভাবশালী সাংসদের লোক বলে তাঁদের ধরা যাবে না—আমরা এই কথাটির প্রতিবাদ ও ধিক্কার জানাচ্ছি। আমরা এটি আশা করতে চাই, সাদমান সাকি জীবিত আছে। তাকে উদ্ধার পেতে চাই, জীবিত পেতে চাই, লাশ পেতে চাই না। আমরা শিশু সাদমান সাকিকে উদ্ধারের দাবি জানাচ্ছি। অপহরণকারীরা যে–ই হোক না কেন, তাদের গ্রেপ্তার করে বিচারের আওতায় আনার দাবি জানাচ্ছি।’কাউন্সিলর নাজমুল প্রথম আলোকে বলেন, ‘রাজনৈতিক ইস্যু তৈরির জন্য আমার বিরুদ্ধে তাঁর (ওমর খালেদ) ছেলেকে অপহরণের মিথ্যা অভিযোগ আনা হয়েছে। তাঁরা নিজেরাই এই ঘটনা সাজিয়ে আমাদের ফাঁসানোর চেষ্টা করছে। আমার মানহানির ঘটনায় থানায় জিডিও করেছি।’২০১৭ সালের ১ ডিসেম্বর নারায়ণগঞ্জ নগরের দেওভোগের বাড়ির সামনে খেলার সময় সাদমান সাকি অপহৃত হয়। ওই ঘটনায় সাদমানের বাবা বাদী হয়ে অজ্ঞাত আসামিদের বিরুদ্ধে সদর মডেল থানায় মামলা করেন। বর্তমানে মামলাটি সিআইডি তদন্ত করছে।</body>
</article>
