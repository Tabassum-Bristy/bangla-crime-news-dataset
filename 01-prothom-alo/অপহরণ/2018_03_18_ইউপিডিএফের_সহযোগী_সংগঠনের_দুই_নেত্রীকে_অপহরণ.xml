<article>
  <headline>ইউপিডিএফের সহযোগী সংগঠনের দুই নেত্রীকে অপহরণ</headline>
  <url>https://www.prothomalo.com/bangladesh/article/1452421/%E0%A6%87%E0%A6%89%E0%A6%AA%E0%A6%BF%E0%A6%A1%E0%A6%BF%E0%A6%8F%E0%A6%AB%E0%A7%87%E0%A6%B0-%E0%A6%B8%E0%A6%B9%E0%A6%AF%E0%A7%8B%E0%A6%97%E0%A7%80-%E0%A6%B8%E0%A6%82%E0%A6%97%E0%A6%A0%E0%A6%A8%E0%A7%87%E0%A6%B0-%E0%A6%A6%E0%A7%81%E0%A6%87-%E0%A6%A8%E0%A7%87%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3</url>
  <published_at>2018-03-18T12:44:00+06:00</published_at>
  <category>অপহরণ</category>
  <body>সদর উপজেলায় একটি বাড়িতে ৮ থেকে ১০ জন অস্ত্রধারী হামলা চালিয়ে ইউনাইটেড পিপলস ডেমোক্রেটিক ফ্রন্টের (ইউপিডিএফ) সহযোগী সংগঠনের দুই নারী নেত্রীকে অপহরণ করেছে।আজ রোববার সকাল ৯টার দিকে রাঙামাটি-খাগড়াছড়ি সড়কের পাশে অবস্থিত আবাসিক এলাকায় এ ঘটনা ঘটে।  অপহৃত দুই নারী হলেন মন্তি চাকমা ও দয়াসনা চাকমা। মন্তি হিল উইমেন ফেডারেশনের কেন্দ্রীয় কমিটির সাধারণ সম্পাদক আর দয়াসনা ফেডারেশনের রাঙামাটি জেলা শাখার সাধারণ সম্পাদক।দুর্বৃত্তরা ওই বাড়িটিও পুড়িয়ে দিয়েছে। তবে এর আগে দুর্বৃত্তরা সেখানে থাকা আরও দুজনকে গুলি ছুড়লে একজনের পায়ে গুলি লাগে। তবে দুজনে পালিয়ে যেতে সক্ষম হন। যুব ফোরামের সভাপতি ধর্মসিং চাকমা (গুলিবিদ্ধ) ও রাঙামাটি জেলা শাখার পাহাড়ি ছাত্র পরিষদের সভাপতি কুনেন্দু চাকমা।কুনেন্দু চাকমা প্রথম আলোকে বলেন, ‘আমরা চারজন কর্মী বাসায় খাওয়া দাওয়া করার জন্য প্রস্তুতি নিচ্ছিলেন। এ সময় হঠাৎ করে আমাদের ওপর হামলা চালায় ৮ থেকে ১০ জন অস্ত্রধারী। আমি ও ধর্মসিংহ পালিয়ে যেতে সক্ষম হই। ধর্মসিংয়ের পায়ে গুলি লাগে। তাঁকে চট্টগ্রাম মেডিকেল হাসপাতালে নেওয়ার ব্যবস্থা করা হচ্ছে।’এদিকে এ ঘটনার প্রতিবাদে সকাল ১০টা থেকে রাঙামাটি খাগড়াছড়ি সড়কে ইউপিডিএফের সদস্যরা অবরোধ পালন করছেন।কোতোয়ালি থানার ভারপ্রাপ্ত কর্মকর্তা (ওসি) সত্যজিৎ বড়ুয়া একজন গুলিবিদ্ধ হওয়ার বিষয়টি নিশ্চিত করেছেন। তবে অপহরণের প্রসঙ্গে তিনি বলেন, ঘটনাটি তিনি শুনেছেন। বিষয়টি তদন্ত করে দেখবেন। </body>
</article>
