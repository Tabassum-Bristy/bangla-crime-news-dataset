<article>
  <headline>ময়মনসিংহ থেকে অপহৃত কলেজছাত্রী উদ্ধার হলো কুড়িগ্রামে</headline>
  <url>https://www.prothomalo.com/bangladesh/article/1612441/%E0%A6%AE%E0%A7%9F%E0%A6%AE%E0%A6%A8%E0%A6%B8%E0%A6%BF%E0%A6%82%E0%A6%B9-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%95%E0%A6%B2%E0%A7%87%E0%A6%9C%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%B9%E0%A6%B2%E0%A7%8B</url>
  <published_at>2019-09-02T22:31:00+06:00</published_at>
  <category>অপহরণ</category>
  <body>ময়মনসিংহ থেকে অপহৃত কলেজছাত্রীকে আট দিন পর কুড়িগ্রামের নাগেশ্বরী উপজেলা থেকে উদ্ধার করেছে পুলিশ। গোপন সংবাদের ভিত্তিতে সোমবার সকালে উপজেলার রামখানা ইউনিয়নের আসকর নগর এলাকা থেকে তাঁকে উদ্ধার করা হয়।এ সময় অপহরণ মামলার মূল আসামি জয় খানকে (২৩) গ্রেপ্তার করে পুলিশ। তিনি ময়মনসিংহের হালুয়াঘাট থানার ভাট্রা গ্রামের বাসিন্দা।নাগেশ্বরী থানা-পুলিশ জানায়, অপহরণের শিকার মেয়েটি ময়মনসিংহের আনন্দ মোহন কলেজের শিক্ষার্থী। গত ২৫ আগস্ট কলেজে যাওয়ার পথে তাঁকে অপহরণ করা হয়। সে দিনই তাঁর বাবা বাদী হয়ে হালুয়াঘাট থানায় একটি অপহরণ মামলা করেন। বিভিন্ন জায়গায় খোঁজাখুঁজির পর গোপন সংবাদের ভিত্তিতে মেয়েটির পরিবারের সদস্যদের সঙ্গে নিয়ে নাগেশ্বরীতে আসে পুলিশ। পরে নাগেশ্বরী থানা-পুলিশের সহায়তায় আসকর নগর এলাকার দুলু মিয়ার বাড়ি থেকে তাঁকে উদ্ধার করা হয়।নাগেশ্বরী থানার ভারপ্রাপ্ত কর্মকর্তা (ওসি) রওশন কবির প্রথম আলোকে বলেন, আসামি জয় খানকে মামলার তদন্তকারী কর্মকর্তা হালুয়াঘাট থানার উপপরিদর্শক (এসআই) মিনহাজুল ইসলামের কাছে হস্তান্তর করা হয়েছে। </body>
</article>
