<article>
  <headline>অপহরণের দায়ে পুলিশ সদস্যের ১৪ বছর কারাদণ্ড</headline>
  <url>https://www.prothomalo.com/bangladesh/article/1606832/%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%B8%E0%A6%A6%E0%A6%B8%E0%A7%8D%E0%A6%AF%E0%A7%87%E0%A6%B0-%E0%A7%A7%E0%A7%AA-%E0%A6%AC%E0%A6%9B%E0%A6%B0-%E0%A6%95%E0%A6%BE%E0%A6%B0%E0%A6%BE%E0%A6%A6%E0%A6%A3%E0%A7%8D%E0%A6%A1</url>
  <published_at>2019-07-29T20:03:00+06:00</published_at>
  <category>অপহরণ</category>
  <body>খুলনায় এক গৃহবধূকে অপহরণের দায়ে এক পুলিশ সদস্যকে (কনস্টেবল) ১৪ বছরের কারাদণ্ড দিয়েছেন আদালত। একই সঙ্গে ২০ হাজার টাকা জরিমানাও করা হয়েছে।দণ্ডপ্রাপ্ত পুলিশ সদস্যের নাম মিরাজ উদ্দিন। তিনি খুলনা জেলা কারাগারে বন্দী আছেন।খুলনার নারী ও শিশু নির্যাতন দমন ট্রাইব্যুনাল-৩–এর বিচারক মো. মহিদউজ্জামান আজ সোমবার দুপুরে এই রায় দেন। মিরাজের বিরুদ্ধে অপহরণ ও ধর্ষণের অভিযোগ ছিল।মামলায় রাষ্ট্রপক্ষের আইনজীবী ফরিদ আহমেদ রায়ের বিষয়টি নিশ্চিত করেছেন। আদালত সূত্রে জানা গেছে, ২০১৭ সালের ২৬ ডিসেম্বর এক গৃহবধূ তাঁর পাঁচ বছরের শিশুকে নিয়ে স্বামীর বন্ধুর সঙ্গে খুলনা নগরের খালিশপুর মুজগুন্নি পার্কে বেড়াতে যান। পার্ক থেকে বেরিয়ে আসার সময় পুলিশ কনস্টেবল পরিচয়দানকারী মিরাজ উদ্দিন মোটরসাইকেল নিয়ে তাঁদের গতিরোধ করেন এবং ছবি তোলেন। পরে তাঁদের ব্ল্যাকমেল করে ২ হাজার ২০০ টাকা ছিনিয়ে নেন। এ সময় ভয় দেখিয়ে গৃহবধূর সঙ্গে থাকা ব্যক্তিকে ঘটনাস্থল থেকে তাড়িয়ে দেন মিরাজ। পরে তিনি ওই গৃহবধূকে তুলে নিয়ে গল্লামারি চৌধুরী আবাসিক হোটেলে নিয়ে যান। গৃহবধূর সঙ্গে থাকা ওই ব্যক্তি বিষয়টি খালিশপুর থানার পুলিশকে জানান। পুলিশ ঘটনাস্থল থেকে গৃহবধূকে উদ্ধার ও মিরাজ উদ্দিনকে আটক করে। পরে ওই গৃহবধূ বাদী হয়ে খালিশপুর থানায় মামলা করেন। মামলায় গৃহবধূ তাঁকে ধর্ষণ ও অপহরণের কথা উল্লেখ করেন। মামলায় ১২ জনের সাক্ষ্য নেওয়া হয়। তবে ধর্ষণের অভিযোগ প্রমাণিত হয়নি।</body>
</article>
