<article>
  <headline>‘সৌরভের নম্বর থেকে ফোন এসেছিল, কথা বলেনি কেউ’</headline>
  <url>https://www.prothomalo.com/bangladesh/article/1600013/%E2%80%98%E0%A6%B8%E0%A7%8C%E0%A6%B0%E0%A6%AD%E0%A7%87%E0%A6%B0-%E0%A6%A8%E0%A6%AE%E0%A7%8D%E0%A6%AC%E0%A6%B0-%E0%A6%A5%E0%A7%87%E0%A6%95%E0%A7%87-%E0%A6%AB%E0%A7%8B%E0%A6%A8-%E0%A6%8F%E0%A6%B8%E0%A7%87%E0%A6%9B%E0%A6%BF%E0%A6%B2-%E0%A6%95%E0%A6%A5%E0%A6%BE-%E0%A6%AC%E0%A6%B2%E0%A7%87%E0%A6%A8%E0%A6%BF-%E0%A6%95%E0%A7%87%E0%A6%89%E2%80%99</url>
  <published_at>2019-06-19T17:27:00+06:00</published_at>
  <category>অপহরণ</category>
  <body>রাত ২টা ২০ মিনিটে সৈয়দ ইফতেখার আলম সৌরভের ফোন নম্বর থেকে তাঁর মায়ের নম্বরে ফোন এসেছিল। আজ বুধবার দুপুরের দিকে ফেসবুক লাইভে এই তথ্য জানিয়েছেন সাবেক স্বরাষ্ট্র প্রতিমন্ত্রী তানজিম আহমেদ সোহেল তাজ। তিনি দেশবাসীর কাছে দোয়া চেয়েছেন। পাশাপাশি এ ধরনের ঘটনার পুনরাবৃত্তি রোধে সবাইকে সোচ্চার হওয়ার আহ্বান জানিয়েছেন।সোহেল তাজের ভাগ্নে সৌরভ গত ৯ জুন চট্টগ্রাম থেকে অপহৃত হন। ঢাকা রিপোর্টার্স ইউনিটিতে গতকাল মঙ্গলবার আয়োজিত সংবাদ সম্মেলনে সৌরভের বাবা-মা জানান, গত ১৬ মে বনানীর একটি বাসা থেকে র‍্যাব-১ পরিচয়ে সৌরভকে একদল লোক তুলে নিয়ে যায়। তারাই দ্বিতীয় দফা অপহরণের সঙ্গে জড়িত। অপহরণের প্রথম থেকে র‍্যাব-পুলিশ ছাড়াও তাঁরা দুটি গোয়েন্দা সংস্থার যুক্ততার কথা বলছেন। তাঁদের অভিযোগ সৌরভের ব্যক্তিগত একটি সম্পর্কের জের ধরে তাঁকে তুলে নিয়ে যাওয়া হয়।সোহেল তাজ আজ দুপুরে লাইভে আসেন। তাঁর সঙ্গে আজও ছিলেন সৌরভের মা সৈয়দা ইয়াসমিন আরজুমান ও বাবা মো. ইদ্রিস আলী। তাঁর প্রশ্নের জবাবে সৌরভের বাবা-মা বলেন, রাত ২ টা ২০ মিনিটে হোয়াটস অ্যাপ থেকে সৌরভের মা ইয়াসমিনের নম্বরে ফোন আসে। কিন্তু অন্য প্রান্ত থেকে কেউ কথা বলেনি। ছিল সুনসান নীরবতা। নম্বরটি খোলা আছে এবং অনবরত তাঁরা সৌরভের নম্বরে ফোন করলেও কেউ ধরছেন না। তাঁরা খুদে বার্তাও পাঠিয়েছেন। এ বিষয়ে চট্টগ্রামের উপকমিশনার (অপরাধ বিষয়ক), গোয়েন্দা বিভাগ (উত্তর) , উপকমিশনার (কাউন্টার টেররিজম অ্যান্ড ট্রান্স ন্যাশনাল ক্রাইম) ও পাঁচলাইশ থানাকে তাঁরা জানিয়েছেন। পুলিশ ওই নম্বরের সূত্র ধরে সৌরভকে খুঁজে দেখার আশ্বাস দিয়েছেন।সোহেল তাজ জানান, গতকাল মঙ্গলবার তাঁরা ‘একটি জায়গা’য় গিয়েছিলেন। সেখান থেকে তাঁদের বেশ কিছু তথ্য দেওয়া হয়েছে। তাঁরা সন্তুষ্ট। তবে তাঁরা বসে থাকবেন না। চেষ্টা চালিয়ে যাবেন।সোহেল তাজ বলেন, ‘এ ধরনের ঘটনা কাঙ্ক্ষিত না। কারও জন্যই কাঙ্ক্ষিত না। এ ধরনের ঘটনা যেন আর না ঘটতে পারে সেদিকে আমাদের সকলের মনোযোগ দিতে হবে। একটা সুন্দর বাংলাদেশে আমরা সবাই মিলেমিশে বেঁচে থাকতে চাই। সেটাই ছিল আমাদের মুক্তিযুদ্ধের লক্ষ্য। এ জন্যই হাজার হাজার মুক্তিযোদ্ধা স্বেচ্ছায় জীবন দিয়েছিলেন। তিরিশ লাখ মুক্তিযোদ্ধা দেশকে স্বাধীন করেছেন।’সোহেল তাজ বলেন, ‘আশা করব ইনশাআল্লাহ সে রকম একটি বাংলাদেশ ভবিষ্যতে আমরা পাব। এ রকম ঘটনার যেন পুনরাবৃত্তি না হয় সে জন্য সবাইকে সোচ্চার হওয়ার আহ্বান জানাই।’</body>
</article>
