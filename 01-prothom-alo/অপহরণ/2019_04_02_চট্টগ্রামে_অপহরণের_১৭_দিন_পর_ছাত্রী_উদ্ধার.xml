<article>
  <headline>চট্টগ্রামে অপহরণের ১৭ দিন পর ছাত্রী উদ্ধার</headline>
  <url>https://www.prothomalo.com/bangladesh/article/1586697/%E0%A6%9A%E0%A6%9F%E0%A7%8D%E0%A6%9F%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A7%A7%E0%A7%AD-%E0%A6%A6%E0%A6%BF%E0%A6%A8-%E0%A6%AA%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-04-02T21:22:00+06:00</published_at>
  <category>অপহরণ</category>
  <body>চট্টগ্রামে অপহরণের ১৭ দিন পর এক কলেজছাত্রীকে (১৬) উদ্ধার করেছে কর্ণফুলী থানা-পুলিশ। নগরের পতেঙ্গা থানার খেজুরতলা এলাকা থেকে গতকাল সোমবার রাতে ওই ছাত্রীকে উদ্ধার করেছে পুলিশ। অপহরণের সঙ্গে জড়িত থাকার অভিযোগে আমজাদ হোসেন (২৫) নামের এক যুবককে গ্রেপ্তার করা হয়েছে।জানা গেছে, গত ১৬ মার্চ উচ্চমাধ্যমিক পরীক্ষায় অংশগ্রহণের জন্য প্রয়োজনীয় প্রবেশপত্র তুলতে কলেজে যাচ্ছিলেন ওই ছাত্রী। কলেজে যাওয়ার পথে কর্ণফুলী উপজেলার ফাজিলখার হাট থেকে তাঁকে অপহরণ করা হয়। মেয়ের খোঁজ না পেয়ে আমজাদ হোসেনসহ অজ্ঞাতনামা আরও দুই তিনজনকে আসামি করেন থানায় মামলা করেন কলেজছাত্রীর মা। অপহরণের শিকার হওয়ায় এরই মধ্যে শুরু হয়ে যাওয়া উচ্চমাধ্যমিক পরীক্ষাতে বসা হয়নি সেই ছাত্রীর।কর্ণফুলী থানার ভারপ্রাপ্ত কর্মকর্তা (ওসি) আলমগীর মাহমুদ বলেছেন, ‘অপহৃত ছাত্রীর মুঠোফোন বন্ধ থাকলেও প্রযুক্তির সহায়তায় আমরা তাঁর খোঁজ পাই। প্রতারণার অভিযোগে আমজাদকে আদালতের মাধ্যমে জেলে পাঠানো হয়েছে। উদ্ধার কলেজছাত্রীর স্বাস্থ্য পরীক্ষা চলছে।’</body>
</article>
