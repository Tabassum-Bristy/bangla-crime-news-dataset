<article>
  <headline>চারজন গেল কোথায়?</headline>
  <url>https://www.prothomalo.com/bangladesh/article/1572762/%E0%A6%9A%E0%A6%BE%E0%A6%B0%E0%A6%9C%E0%A6%A8-%E0%A6%97%E0%A7%87%E0%A6%B2-%E0%A6%95%E0%A7%8B%E0%A6%A5%E0%A6%BE%E0%A7%9F</url>
  <published_at>2019-01-01T13:40:00+06:00</published_at>
  <category>অপহরণ</category>
  <body>রাজধানী ঢাকার ফার্মগেটে বাস থেকে নামিয়ে চারজনকে সাদা পোশাকধারী পুলিশ নিয়ে গেছে বলে অভিযোগ করেছেন তাঁদের পরিবারের সদস্যেরা। পরিবারের পক্ষ থেকে বলা হচ্ছে, পুলিশ ওই চারজনকে ধরার বিষয়টি অস্বীকার করছে।আজ মঙ্গলবার এক সংবাদ বিজ্ঞপ্তির মাধ্যমে সন্তানদের ফিরে পেতে মানবাধিকার সংগঠনগুলোকে সোচ্চার হওয়ার আহ্বান জানিয়েছেন নিখোঁজ এই চারজনের পরিবারের সদস্যেরা। গত ২৯ ডিসেম্বর ওই চারজন ছাত্ররা নিখোঁজ হন বলে সংবাদ বিজ্ঞপ্তিতে জানানো হয়েছে।এই চারজন হলেন, এশিয়ান ইউনিভার্সিটির বাংলা বিভাগের তৃতীয় বর্ষের ছাত্র আবু খালেদ মোহাম্মদ জাবেদ ( ২৫), স্ট্যামফোর্ড ইউনিভার্সিটির ইংরেজি বিভাগের ছাত্র বোরহান উদ্দীন (২৬), মানারাত ইউনিভার্সিটির ফার্মেসির শেষ বর্ষের ছাত্র রেজাউল খালেক (২৪) ও ঢাকা ইউনানি আয়ুর্বেদিক মেডিকেল কলেজের সাবেক ছাত্র সৈয়দ মমিনুল হাসান (২৭)।সংবাদ বিজ্ঞপ্তিতে পরিবারের সদস্যেরা বলেন, গত ২৯ ডিসেম্বর রাজধানীর শাহবাগে আজিজ সুপার মার্কেটে কেনাকাটা সেরে বাড়ি ফেরার সময় ফার্মগেটে বাস থামিয়ে জাবেদ, বোরহান, রেজাউল ও মমিনুলকে আটক করে সাদা পোশাকধারী পুলিশ। বাসে থাকা ওই ছাত্রদের অন্য এক বন্ধু বিষয়টি পরিবারকে জানান। ঘটনার পর তাঁরা তেজগাঁও থানাসহ পার্শ্ববর্তী সব থানা ও আইনশৃঙ্খলা রক্ষাকারী বাহিনীর বিভিন্ন সংস্থার সঙ্গে যোগাযোগ করেন। কিন্তু সবাই আটকের বিষয়টি অস্বীকার করেন। তবে তাঁরা খবর পেয়েছেন, তাঁদের সন্তানেরা পুলিশের হেফাজতেই আছেন। এই ঘটনার পর তিনদিন পার হলেও তাঁদের আদালতে তোলা হয়নি।এমন অবস্থায় সন্তানদের ফিরে পেতে মানবাধিকার সংগঠন, সাংবাদিক, প্রশাসনসহ সংশ্লিষ্ট সবার প্রতি আকুল আবেদন জানিয়েছেন তাঁরা। </body>
</article>
