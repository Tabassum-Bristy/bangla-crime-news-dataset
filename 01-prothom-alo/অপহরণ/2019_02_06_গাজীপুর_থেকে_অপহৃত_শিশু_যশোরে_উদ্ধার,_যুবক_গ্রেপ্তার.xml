<article>
  <headline>গাজীপুর থেকে অপহৃত শিশু যশোরে উদ্ধার, যুবক গ্রেপ্তার</headline>
  <url>https://www.prothomalo.com/bangladesh/article/1577863/%E0%A6%97%E0%A6%BE%E0%A6%9C%E0%A7%80%E0%A6%AA%E0%A7%81%E0%A6%B0-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%B6%E0%A6%BF%E0%A6%B6%E0%A7%81-%E0%A6%AF%E0%A6%B6%E0%A7%8B%E0%A6%B0%E0%A7%87-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%AF%E0%A7%81%E0%A6%AC%E0%A6%95</url>
  <published_at>2019-02-06T19:16:00+06:00</published_at>
  <category>অপহরণ</category>
  <body>ঢাকার গাজীপুর থেকে অপহরণের দুই দিন পর তিন বছর বয়সী এক শিশুকে যশোর থেকে উদ্ধার করা হয়েছে। এই ঘটনায় গ্রেপ্তার করা হয়েছে এক যুবককে। গতকাল মঙ্গলবার রাতে সদর উপজেলার সাতমাইল বারীনগর বাজারে এই ঘটনা ঘটে।উদ্ধার হওয়ার শিশুর নাম মালিহা। সে গাজীপুর শহরের বড়বাড়ি এলাকার সৌদিপ্রবাসী খোরশেদ আলমের মেয়ে। গ্রেপ্তার যুবকের নাম আরমান আলী (৩০)। তিনি বাগেরহাটের মোল্লাহাট উপজেলার কোদালিয়া গ্রামের বাসিন্দা। আরমান খোরশেদ আলমের বাড়িতে ভাড়া থাকতেন।পুলিশ সূত্রে জানা গেছে, ৪ ফেব্রুয়ারি বাড়ির পাশ থেকে মালিহাকে অপহরণ করা হয়। এরপর তার পরিবারের কাছে ছয় লাখ টাকা মুক্তিপণ দাবি করে অপহরণকারীরা। এ ঘটনায় অপহৃত শিশুর মা নাসিমা আক্তার গাজীপুরের গাছা থানায় একটি সাধারণ ডায়েরি করেছিলেন।পুলিশ জানায়, মঙ্গলবার রাতে তারা জানতে পারে, অপহরণকারীরা যশোরের সাতমাইল বারীনগর এলাকায় অবস্থান করছে, তারা শিশুটিকে বাগেরহাটে নিয়ে যাবে। পরে সন্ধ্যার দিকে গাজীপুর থানার পুলিশ যশোর আসে। এরপর কোতোয়ালি ও গাজীপুর থানা-পুলিশের সমন্বয়ে একটি দল অভিযান চালিয়ে সাতমাইল বারীনগর মাধ্যমিক বিদ্যালয়ের সামনে থেকে শিশুসহ আরমান আলীকে গ্রেপ্তার করে।যশোর কোতোয়ালি থানার উপপরিদর্শক (এসআই) নূর ইসলাম বলেন, ‘মুক্তিপণের দাবিতে আরমান নামে এক যুবক গাজীপুর থেকে শিশু মালিহাকে অপহরণ করে যশোরে নিয়ে আসে। বারীনগর এলাকার স্থানীয় লোকজন আরমানকে আটক করে পুলিশের হাতে তুলে দেন। তার কাছ থেকে অপহৃত শিশু উদ্ধার হয়। এ বিষয়ে গাজীপুরের গাছা থানায় আগেই একটি ডিজি করা ছিল। সেটিই মামলায় রূপান্তর করা হয়েছে। রাতেই ওই শিশুকে তার মা ও চাচার হাতে তুলে দেওয়া হয়েছে।’ </body>
</article>
