<article>
  <headline>নিখোঁজ তিনজনের খোঁজ পাচ্ছে না পরিবার</headline>
  <url>https://www.prothomalo.com/bangladesh/article/1553595/%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C-%E0%A6%A4%E0%A6%BF%E0%A6%A8%E0%A6%9C%E0%A6%A8%E0%A7%87%E0%A6%B0-%E0%A6%96%E0%A7%8B%E0%A6%81%E0%A6%9C-%E0%A6%AA%E0%A6%BE%E0%A6%9A%E0%A7%8D%E0%A6%9B%E0%A7%87-%E0%A6%A8%E0%A6%BE-%E0%A6%AA%E0%A6%B0%E0%A6%BF%E0%A6%AC%E0%A6%BE%E0%A6%B0</url>
  <published_at>2018-08-14T12:41:00+06:00</published_at>
  <category>অপহরণ</category>
  <body>সাবেক সেনা কর্মকর্তা লে. কর্নেল হাসিনুর রহমানসহ তিনজনের খোঁজ পাচ্ছে না তাঁদের পরিবার। অন্যরা হলেন সাবেক রাষ্ট্রদূত মারুফ জামান এবং কানাডার ম্যাকগিল বিশ্ববিদ্যালয়ের ছাত্র ইশরাক আহম্মেদ।নিখোঁজ ব্যক্তিদের স্বজনেরা বলছেন, প্রিয়জনের জন্য তাঁদের অপেক্ষা আর শেষ হচ্ছে না। আর আইনশৃঙ্খলা রক্ষাকারী বাহিনীর কর্মকর্তারা বলছেন, নিখোঁজ ব্যক্তিদের কোনো হদিস পাচ্ছেন না তাঁরা।গত বুধবার রাতে মিরপুরে ডিওএইচএসের বাসার কাছ থেকে গোয়েন্দা পুলিশের জ্যাকেট পরা একদল লোক চাকরিচ্যুত সেনা কর্মকর্তা হাসিনুর রহমানকে একটি মাইক্রোবাসে তুলে নিয়ে যায় বলে তাঁর পরিবারের পক্ষ থেকে অভিযোগ করা হয়। এ ঘটনায় পল্লবী থানায় সাধারণ ডায়েরি (জিডি) করা হয়েছে।হাসিনুরের স্ত্রী শামীমা আখতার প্রথম আলোকে বলেন, ‘প্রশাসনের লোকই হাসিনুরকে তুলে নিয়ে গেছে।’পল্লবী থানার ওসি মো. নজরুল ইসলাম বলেন, তদন্ত চলছে। হাসিনুরের এখনো খোঁজ পাওয়া যায়নি। তিনি এর আগে র‍্যাবের দুটি ব্যাটালিয়নের অধিনায়ক ছিলেন।গত বছরের ৪ ডিসেম্বর ধানমন্ডি ৯ /এ সড়কের বাসা থেকে বেরিয়ে হজরত শাহজালাল আন্তর্জাতিক বিমানবন্দরে যওয়ার সময় রাস্তা থেকে তুলে নেওয়া হয় সাবেক রাষ্ট্রদূত মারুফ জামানকে। গত নয় মাসেও তাঁর পরিবার কোনো খোঁজ পায়নি।পারিবারিক সূত্র জানায়, ওই দিন দিনি বেলজিয়াম থেকে আসা মেয়েকে আনতে বিমানবন্দরে যাচ্ছিলেন। পথিমধ্যে নিখোঁজ হওয়ার আগে বাসার ল্যান্ডফোনে গৃহপরিচারিকাকে বলেছিলেন, কয়েকজন লোক বাসায় যাবে। তাদের হাতে যেন ডেস্কটপ ও স্মার্টফোন দিয়ে দেওয়া হয়। মারুফ জামানের বাসা থেকে যে ভিডিও ফুটেজটি পুলিশ বিশ্লেষণ করে, তাতে তিন ব্যক্তিকে বেরিয়ে যেতে দেখা যায়।মারুফ জামানের মেয়ে সামিহা প্রথম আলোকে বলেন, ‘বাবার খোঁজ চেয়ে যতবার পুলিশের কাছে ফোন করেছি, তারা বলেছে কিছুই জানে না।’গত বছরের ২৬ আগস্ট কানাডার ম্যাকগিল বিশ্ববিদ্যালয়ের ছাত্র ইশরাক আহম্মেদ নিখোঁজ হন। ধানমন্ডির স্টার কাবাব নামক রেস্টুরেন্টে বন্ধুদের সঙ্গে আড্ডা দিয়ে ওই রাতে বাড়ির পথে রওনা দিয়েছিলেন। আর পৌঁছাতে পারেননি। ইশরাকের বাবা মো. জামালউদ্দীন প্রথম আলোকে বলেন, ‘নিরীহ ছেলেকে ফিরিয়ে দিতে আইনশৃঙ্খলা বাহিনীর কাছে গিয়ে কান্নাকাটি করেছি, আকুতি জানিয়েছি। কিন্তু কেউ ছেলের কোনো হদিস দিতে পারেনি। রাতে ওর মা এখনো বাসার দরজা খুলে রাখে, যদি ছেলে ফিরে আসে।’ ধানমন্ডি থানার ওসি আবদুল লতিফ বলেন, মারুফ জামান ও ইশরাকের অবস্থান এখন পর্যন্ত জানতে পারেনি পুলিশ।পিনাকী নিরাপদে ৬ আগস্ট গুলশানের অফিস থেকে বের হওয়ার পর থেকে ওষুধ উৎপাদনকারী প্রতিষ্ঠানের ব্যবস্থাপনা পরিচালক ও লেখক ডা. পিনাকী ভট্টাচার্যের খোঁজ ছিল না। তবে গত রোববার পিনাকী ভট্টাচার্য ফেসবুক স্ট্যাটাসে দিয়েছেন, ‘আমি এখনো নিরাপদে আছি, সুস্থ আছি। আমি যেন মজলুমের সংগ্রাম থেকে, নিপীড়িতের লড়াই হতে, ভয় বা প্রলোভনে কখনো বিচ্যুত না হই।’এর আগে গত শনিবার পিনাকীর বাবা বগুড়ার প্রবীণ শিক্ষক ও সাংস্কৃতিক ব্যক্তিত্ব শ্যামল ভট্টাচার্য সংবাদপত্রে পাঠানো এক বিবৃতিতে বলেন, তাঁর ছেলে পিনাকী ভট্টাচার্যকে ৫ আগস্ট বিকেলে আইনশৃঙ্খলা রক্ষাকারী একটি সংস্থার এক কর্মকর্তা একবার ফোন করে তাঁর কার্যালয়ে যেতে বলেন। এর কিছুক্ষণ পর আবার ফোন আসে এবং পিনাকীকে ওই কর্মকর্তার কার্যালয়ে যাওয়ার জন্য চাপ দেওয়া হয়। এমন পরিস্থিতিতে নিজের নিরাপত্তা নিয়ে আতঙ্কিত হয়ে তাৎক্ষণিকভাবে পিনাকী আত্মগোপনে চলে যান। এরপর থেকে পরিবারের কেউ তাঁর সঙ্গে যোগাযোগ করতে পারেনি।ফিরে এসেছেন বিএনপি নেত্রী ও তাঁর স্বামীগত শুক্রবার বিএনপি নেত্রী মাহমুদা হাবিবা ও স্বামী কামাল আহমেদকে একটি সংস্থার পরিচয়ে একদল লোক তুলে নিয়ে যায়। গতকাল মাহমুদা হাবিবার ছোট ভাই আসিফ আবদুল্লাহ প্রথম আলাকে বলেন, গত শুক্রবার সকাল নয়টার দিকে সড়কপথে চট্টগ্রাম থেকে ঢাকার উদ্দেশে যাওয়ার সময় তাঁর বোন মাহমুদা হাবিবা ও ভগ্নিপতি কামাল আহমেদকে তুলে নিয়ে যাওয়া হয়। রোববার রাত সাড়ে ১১টার দিকে তাঁরা বাসায় ফিরে আসেন। তবে এ নিয়ে এখন কথা বলতে চান না। যদি সময় ও প্রেক্ষাপট আসে, পরে গণমাধ্যমে তাঁরা কথা বলবেন বলে জানান।গত বছরের আগস্ট থেকে চলতি বছরের আগস্ট পর্যন্ত ১৭ জন রহস্যজনকভাবে নিখোঁজ হন। হাসিনুর, ইশরাক ও মারুফ জামান বাদে এ নিয়ে ১৪ জনের খোঁজ পাওয়া গেছে।</body>
</article>
