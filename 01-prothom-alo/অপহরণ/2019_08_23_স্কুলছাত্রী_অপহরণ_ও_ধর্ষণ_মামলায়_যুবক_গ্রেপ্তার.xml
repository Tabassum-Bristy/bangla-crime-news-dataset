<article>
  <headline>স্কুলছাত্রী অপহরণ ও ধর্ষণ মামলায় যুবক গ্রেপ্তার</headline>
  <url>https://www.prothomalo.com/bangladesh/article/1610769/%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%93-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-08-23T18:47:00+06:00</published_at>
  <category>অপহরণ</category>
  <body>বগুড়ার ধুনট উপজেলায় স্কুলছাত্রীকে অপহরণ ও ধর্ষণ মামলায় এক যুবককে গ্রেপ্তার করা হয়েছে। শুক্রবার বিকেলে ধুনট থানা থেকে ওই যুবককে আদালতের মাধ্যমে বগুড়া জেলা কারাগারে পাঠানো হয়।গ্রেপ্তার ওই যুবকের নাম অফিল উদ্দীন (২৫)। তাঁর বাড়ি লালমনিরহাট জেলার কালিগঞ্জ উপজেলায়।পুলিশ ও স্থানীয় সূত্রে জানা যায়, প্রায় ছয় মাস আগে ধুনট উপজেলার এক স্কুলছাত্রীর (১৩) সঙ্গে মুঠোফোনে অফিল উদ্দীনের পরিচয় হয়। এরপর থেকে তাদের মুঠোফোনে কথা চলে। ১৬ আগস্ট দুপুরে ওই স্কুলছাত্রী তার ফুফুর বাড়িতে যাওয়ার উদ্দেশ্যে বাড়ি থেকে বের হয়। পথে সিএনজিচালিত একটি অটোরিকশায় তুলে তাকে অপহরণ করা হয়। ছয় দিন ধরে বিভিন্ন এলাকায় আটক রেখে মেয়েটিকে ধর্ষণ করেন অফিল উদ্দীন। এদিকে মেয়েকে খুঁজে না পেয়ে তার বাবা ১৮ আগস্ট থানায় সাধারণ ডায়েরি (জিডি) করেন। খবর পেয়ে বগুড়ার অতিরিক্ত পুলিশ সুপার গাজিউর রহমানের নেতৃত্বে এক দল পুলিশ বগুড়া, গাইবান্ধা, লালমনিরহাট ও জামালপুর জেলার বিভিন্ন এলাকায় দুই দিন অভিযান চালায়। অভিযানের একপর্যায়ে জামালপুরের ইসলামপুর উপজেলা থেকে অফিল উদ্দীনকে গ্রেপ্তার করা হয়। এ সময় ওই স্কুলছাত্রীকে উদ্ধার করা হয়। এ ঘটনায় ওই স্কুলছাত্রীর বাবা বাদী হয়ে অফিল উদ্দীনের বিরুদ্ধে তাঁর মেয়েকে অপহরণ ও ধর্ষণের অভিযোগে মামলা করেন।বগুড়ার অতিরিক্ত পুলিশ সুপার গাজিউর রহমান প্রথম আলোকে বলেন, প্রাথমিক জিজ্ঞাসাবাদে বখাটে অফিল উদ্দীন স্কুলছাত্রীকে অপহরণ ও ধর্ষণের দায় স্বীকার করেছেন। শুক্রবার বিকেলে অফিল উদ্দীনকে আদালতের মাধ্যমে কারাগারে পাঠানো হয়। স্কুলছাত্রীর ডাক্তারি পরীক্ষার জন্য শনিবার সকালে তাকে বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হবে।</body>
</article>
