<article>
  <headline>বাবার কাছ থেকে টাকা আদায়ে অপহরণের নাটক!</headline>
  <url>https://www.prothomalo.com/bangladesh/article/1574334/%E0%A6%AC%E0%A6%BE%E0%A6%AC%E0%A6%BE%E0%A6%B0-%E0%A6%95%E0%A6%BE%E0%A6%9B-%E0%A6%A5%E0%A7%87%E0%A6%95%E0%A7%87-%E0%A6%9F%E0%A6%BE%E0%A6%95%E0%A6%BE-%E0%A6%86%E0%A6%A6%E0%A6%BE%E0%A7%9F%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%A8%E0%A6%BE%E0%A6%9F%E0%A6%95</url>
  <published_at>2019-01-13T08:51:00+06:00</published_at>
  <category>অপহরণ</category>
  <body>কক্সবাজারের চকরিয়ায় আত্মগোপন করে অপহরণের নাটক সাজানোর অভিযোগে মো. রাসেল (২৫) নামের এক যুবককে গ্রেপ্তার করেছে পুলিশ। গতকাল শনিবার দুপুর ১২টার দিকে চট্টগ্রামের লোহাগাড়া উপজেলার আমিরাবাদের বটতলী স্টেশনের একটি বিকাশের দোকান থেকে পুলিশ তাঁকে আটক করে।রাসেল চকরিয়া পৌরসভার করাইয়াঘোনা এলাকার কামাল উদ্দিনের ছেলে। গত বৃহস্পতিবার বিকেলে হঠাৎ নিখোঁজ হন তিনি। তাঁকে উদ্ধারের পর পুলিশ জানায়, রাসেল নিজেই আত্মগোপনে গিয়ে অপহরণের নাটক সাজিয়েছেন। পরিবারের কাছ থেকে টাকা আদায় করতেই তিনি এই কৌশলের আশ্রয় নেন।চকরিয়া থানার পুলিশ জানায়, বৃহস্পতিবার বিকেলে মো. রাসেল নিখোঁজ হওয়ার পর সন্ধ্যা থেকে মুক্তিপণ চেয়ে ফোন আসতে থাকে তাঁর বাবা কামাল উদ্দিনের মুঠোফোনে। পরে তিনি খবর দেন চকরিয়া থানার পুলিশকে।চকরিয়া থানার উপপরিদর্শক (এসআই) মোহাম্মদ আলমগীর প্রথম আলোকে বলেন, ‘কামাল উদ্দিনের মুঠোফোনে কল করা নম্বর নিয়ে ট্রেকিংয়ের মাধ্যমে রাসেলের গতিবিধি পর্যবেক্ষণ করতে থাকি। একপর্যায়ে গত শুক্রবার রাতে রাসেলের মুঠোফোন থেকে তাঁর বাবার মুঠোফোনে ফোন দিয়ে একটি বিকাশ নম্বর দিয়ে বলা হয়, দ্রুত নম্বরটিতে ৬০ হাজার টাকা পাঠাতে। নইলে তাঁর ছেলেকে মেরে ফেলা হবে। এ সময় ট্রেকিং করে বিকাশ নম্বরটির অবস্থান শনাক্ত করা হয়।’পুলিশ হেফাজতে থাকা মো. রাসেল বলেন, ‘আমার কাছ থেকে এক ব্যক্তি ৫৫ হাজার টাকা ধার পাবেন। ওই টাকা বাবার কাছ থেকে কয়েকবার চাওয়ার পরও দেননি। এজন্য অপহরণের নাটক সাজাই।’চকরিয়া থানার ভারপ্রাপ্ত কর্মকর্তা (ওসি) বখতিয়ার উদ্দিন চৌধুরী বলেন, রাসেল স্বেচ্ছায় নিখোঁজ হন।</body>
</article>
