<article>
  <headline>ছাত্র অধিকার সংরক্ষণের দুই নেতাকে ছাত্রলীগের মারধর</headline>
  <url>https://www.prothomalo.com/bangladesh/article/1562363/%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%85%E0%A6%A7%E0%A6%BF%E0%A6%95%E0%A6%BE%E0%A6%B0-%E0%A6%B8%E0%A6%82%E0%A6%B0%E0%A6%95%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%A6%E0%A7%81%E0%A6%87-%E0%A6%A8%E0%A7%87%E0%A6%A4%E0%A6%BE%E0%A6%95%E0%A7%87-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%AE%E0%A6%BE%E0%A6%B0%E0%A6%A7%E0%A6%B0</url>
  <published_at>2018-10-23T15:15:00+06:00</published_at>
  <category>অপহরণ</category>
  <body>ঢাকা বিশ্ববিদ্যালয়ের ঘ ইউনিটের ভর্তি পরীক্ষা বাতিল করে পুনরায় পরীক্ষা নেওয়ার দাবিতে বিক্ষোভ মিছিল ও সমাবেশ শেষে ফেরার পথে ছাত্রলীগের মারধরের শিকার হয়েছেন বাংলাদেশ সাধারণ ছাত্র অধিকার সংরক্ষণ পরিষদের দুই নেতা৷ আজ মঙ্গলবার দুপুর দেড়টার দিকে ঢাকা বিশ্ববিদ্যালয়ের রাজু ভাস্কর্যের সামনের যাত্রী ছাউনির কাছে ইভটিজিংয়ের অভিযোগ তুলে তাঁদের মারধর করা হয় ৷মারধরের শিকার দুজনই সাধারণ ছাত্র অধিকার সংরক্ষণ পরিষদের যুগ্ম আহ্বায়ক। একজনের নাম আতাউল্লাহ ও অন্যজন রাতুল সরকার ৷সংগঠনের আহ্বায়ক হাসান আল মামুন প্রথম আলোকে বলেন, 'কর্মসূচি শেষে আমরা চলে আসছিলাম ৷ আমরা চারজন মিলন চত্বরের সামনে দাঁড়িয়েছিলাম। আমি, আমাদের যুগ্ম আহ্বায়ক আতাউল্লাহ, রাতুল সরকার ও তুহিন ফারাবী৷ ইভটিজিংয়ের অভিযোগ তুলে আতাউল্লাহ'র ওপর অতর্কিত হামলা চালায় ছাত্রলীগের চার-পাঁচজন৷ আমাদের আরেক যুগ্ম-আহ্বায়ক রাতুল সরকারকেও তারা মারধর করে৷ তবে আতাউল্লাহকে বেশি মারধর করা হয়েছে৷ চিকিৎসা নেওয়ার জন্য তারা মগবাজারের একটি বেসরকারি হাসপাতালে গিয়েছে৷'প্রত্যক্ষদর্শীদের বর্ণনা ও আহ্বায়ক হাসান আল মামুনের ভাষ্য থেকে তিন হামলাকারীকে শনাক্ত করা গেছে ৷ ছাত্রলীগের শহীদ সার্জেন্ট জহুরুল হক হল শাখার মুক্তিযুদ্ধ ও গবেষণা বিষয়ক সম্পাদক আলী রিমন, কর্মসূচি ও পরিকল্পনা বিষয়ক উপ-সম্পাদক সোলাইমান হোসেন এবং বঙ্গবন্ধু শেখ মুজিবুর রহমান হল শাখা ছাত্রলীগের মুক্তিযুদ্ধ ও গবেষণা বিষয়ক উপ-সম্পাদক জাকিউর রাফিদ নাফি৷ এদের মধ্যে আলী রিমন ও জাকিউর রাফিদ নাফি ঢাকা বিশ্ববিদ্যালয় শাখা ছাত্রলীগ সভাপতি সনজিত চন্দ্র দাসের অনুসারী৷সনজিত চন্দ্র দাস প্রথম আলোকে বলেন, 'আজকে আমাদের প্রোগ্রাম ছিল৷ তারা কখন মারধর করল! আমি এখনো এ বিষয়ে কিছু জানি না৷ খোঁজ নিচ্ছি৷'মারধরের বিষয়ে হাসান আল মামুন বলেন, 'প্রশ্নফাঁসের মতো একটা যৌক্তিক ইস্যুতে আন্দোলন করতে গিয়ে আমরা মারধরের শিকার হলাম ৷ জানি না, ছাত্রলীগ এ ধরনের আচরণের মাধ্যমে কী বোঝাতে চায় ৷ তারা হয়তো প্রশাসনকে পরোক্ষভাবে সহযোগিতা করতে চায়৷'</body>
</article>
