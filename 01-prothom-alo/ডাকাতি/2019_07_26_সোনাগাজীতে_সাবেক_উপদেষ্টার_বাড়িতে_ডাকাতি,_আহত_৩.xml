<article>
  <headline>সোনাগাজীতে সাবেক উপদেষ্টার বাড়িতে ডাকাতি, আহত ৩</headline>
  <url>https://www.prothomalo.com/bangladesh/article/1606246/%E0%A6%B8%E0%A7%8B%E0%A6%A8%E0%A6%BE%E0%A6%97%E0%A6%BE%E0%A6%9C%E0%A7%80%E0%A6%A4%E0%A7%87-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%89%E0%A6%AA%E0%A6%A6%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%B0-%E0%A6%AC%E0%A6%BE%E0%A7%9C%E0%A6%BF%E0%A6%A4%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF-%E0%A6%86%E0%A6%B9%E0%A6%A4-%E0%A7%A9</url>
  <published_at>2019-07-26T16:26:00+06:00</published_at>
  <category>ডাকাতি</category>
  <body>ফেনীর সোনাগাজীতে সাবেক তত্ত্বাবধায়ক সরকারের উপদেষ্টা প্রয়াত সি এস করিমের বাড়িতে ডাকাতি হয়েছে। এ ঘটনায় আহত হন তিনজন। ডাকাত দল স্বর্ণালংকারসহ ১৫ লাখ টাকার মালামাল নিয়ে যায়। গতকাল বৃহস্পতিবার দিবাগত রাতে উপজেলার সদর ইউনিয়নের ছাড়াইতকান্দি গ্রামে এ ঘটনা ঘটে।আহত ব্যক্তিরা হলেন ভিপু চৌধুরী, নুর হাসনাত ও মো. ফাহিম। ভিপু চৌধুরী ও নুর হাসনাত সি এস করিমের ভাইয়ের ছেলে। আহত ব্যক্তিদের উপজেলা স্বাস্থ্য কমপ্লেক্সে ভর্তি করা হয়েছে।পুলিশ ও স্থানীয় লোকজন জানান, গতকাল রাত আড়াইটার দিকে সি এস করিমের গ্রামের বাড়িতে হানা দেয় ২৮ থেকে ৩০ জন মুখোশধারী সশস্ত্র ডাকাত। ডাকাতেরা বাড়ির দরজার তালা ভেঙে ভেতরে ঢুকে অস্ত্রের মুখে পরিবারের সবাইকে জিম্মি করে ফেলে।ভিপু চৌধুরী দাবি করেন, ডাকাতেরা তাঁদের ঘরের ৩টি আলমারির তালা ভেঙে ৯ ভরি স্বর্ণালংকার, নগদ ৩ লাখ টাকা, ৫টি মোবাইল সেট, ২টি চার্জ লাইট, কাপড়চোপড়সহ ১০ লাখ টাকার মূল্যবান জিনিসপত্র লুটে নিয়ে গেছে। এ সময় বাধা দিয়ে চিৎকার করতে চাইলে ডাকাতরা ধারালো অস্ত্র দিয়ে কুপিয়ে তাঁকে (ভিপু চৌধুরী) ও তাঁর ভাই নুর হাসনাতকে গুরুতর আঘাত করে মালামাল নিয়ে চলে যায়। পরে ডাকাত দল তাঁর চাচাতো ভাই রতন মিয়ার ঘরে ঢুকেও একই কায়দায় মালামাল লুটে নেয়। ঘরে ঢুকে পরিবারের সবাইকে অস্ত্রের মুখে জিম্মি করে আলমারির তালা ভেঙে ৯ ভরি স্বর্ণালংকার, নগদে ২১ হাজার টাকা, ২টি মোবাইল ফোনসহ পাঁচ লাখ টাকার মূল্যবান জিনিসপত্র লুট করে নেয়। এ সময় রতন মিয়ার নাতি মো. ফাহিমের পায়ে ধারালো অস্ত্র দিয়ে আঘাত করে তারা।ঘটনার সত্যতা নিশ্চিত করে সোনাগাজী মডেল থানার ভারপ্রাপ্ত কর্মকর্তা (ওসি) মঈন উদ্দিন আহমেদ বলেন, খবর পেয়ে তাঁরা ঘটনাস্থল পরিদর্শন করেছেন। এ ঘটনায় থানায় মামলার প্রস্তুতি চলছে। পুলিশ ডাকাতি হওয়া মালামাল উদ্ধারসহ ডাকাতদের গ্রেপ্তারে বিভিন্ন স্থানে অভিযান চালিয়ে যাচ্ছে।</body>
</article>
