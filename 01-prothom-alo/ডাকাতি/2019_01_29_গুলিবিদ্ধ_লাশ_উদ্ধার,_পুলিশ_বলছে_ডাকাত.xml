<article>
  <headline>গুলিবিদ্ধ লাশ উদ্ধার, পুলিশ বলছে ডাকাত</headline>
  <url>https://www.prothomalo.com/bangladesh/article/1576627/%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%AC%E0%A6%B2%E0%A6%9B%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4</url>
  <published_at>2019-01-29T13:09:00+06:00</published_at>
  <category>ডাকাতি</category>
  <body>ফেনীতে এক ব্যক্তির গুলিবিদ্ধ লাশ উদ্ধার করেছে পুলিশ। তাঁর নাম মো. বাবুল ওরফে কসাই বাবুল (৪৫)। তিনি ফেনী সদর উপজেলার পাঁচগাছিয়া গ্রামের বাসিন্দা ছিলেন।পুলিশের দাবি, তিনি একজন পেশাদার ডাকাত ছিলেন। নিজেদের মধ্যে গোলাগুলিতে তাঁর মৃত্যু হয়েছে। তাঁর বিরুদ্ধে হত্যা, ডাকাতি, সন্ত্রাস, ছিনতাইসহ ১২টি মামলা রয়েছে।পুলিশ জানায়, গতকাল সোমবার মধ্যরাতে ফেনী সদর উপজেলার ধর্মপুর ইউনিয়নের দেওয়ানগঞ্জের পাশে মটুয়া ঝাউবাগান এলাকায় দুই দল ডাকাতের মধ্যে গোলাগুলি শুরু হয়। গোলাগুলির শব্দ শুনে পুলিশ দ্রুত ওই এলাকায় যায়। পুলিশের উপস্থিতি টের পেয়ে ডাকাতেরা দ্রুত সরে পরে। এ সময় সেখানে এক ব্যক্তির গুলিবিদ্ধ লাশ পড়ে থাকতে দেখে পুলিশ তাঁকে উদ্ধার করে ফেনী সদর হাসপাতালে নিয়ে যায়। হাসপাতালের জরুরি বিভাগের কর্তব্যরত চিকিৎসক তাঁকে মৃত ঘোষণা করেন। পুলিশ ঘটনাস্থল থেকে একটি পিস্তল, দুটি ম্যাগজিন ও তিনটি গুলি উদ্ধার করেন। পরে ওই ব্যক্তির নাম পরিচয় জানা যায়।লাশ ময়নাতদন্তের জন্য ফেনী সদর হাসপাতালের মর্গে রাখা হয়েছে। নিহত বাবুলের বিরুদ্ধে একটি অস্ত্র মামলায় ১৭ বছর ৬ মাস কারাদণ্ড হয়। সম্প্রতি তিনি জামিনে ছাড়া পেয়ে এলাকায় এসে আবারও ডাকাতি, সন্ত্রাস ও ছিনতাই শুরু করেন।ফেনী সদর মডেল থানার ভারপ্রাপ্ত কর্মকর্তা (ওসি) মো. আবুল কালাম আজাদ বলেন, দুই দল ডাকাতের গোলাগুলিতে এক ডাকাত নিহত হয়েছে।</body>
</article>
