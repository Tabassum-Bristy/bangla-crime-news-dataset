<article>
  <headline>ঈশ্বরদীতে ডাকাত সন্দেহে গণপিটুনিতে নিহত ১</headline>
  <url>https://www.prothomalo.com/bangladesh/article/1581470/%E0%A6%88%E0%A6%B6%E0%A7%8D%E0%A6%AC%E0%A6%B0%E0%A6%A6%E0%A7%80%E0%A6%A4%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%B8%E0%A6%A8%E0%A7%8D%E0%A6%A6%E0%A7%87%E0%A6%B9%E0%A7%87-%E0%A6%97%E0%A6%A3%E0%A6%AA%E0%A6%BF%E0%A6%9F%E0%A7%81%E0%A6%A8%E0%A6%BF%E0%A6%A4%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A7</url>
  <published_at>2019-03-02T11:18:00+06:00</published_at>
  <category>ডাকাতি</category>
  <body>পাবনার ঈশ্বরদীতে ডাকাত সন্দেহে গণপিটুনিতে এক ব্যক্তি (২৮) নিহত হয়েছেন। তাঁর নাম-পরিচয় জানা যায়নি। আজ শনিবার ভোরে উপজেলার পতিরাজপুর গ্রামে গণপিটুনির এই ঘটনা ঘটে। পুলিশ ঈশ্বরদী উপজেলা স্বাস্থ্য কমপ্লেক্স থেকে সকালে লাশটি উদ্ধার করেছে।পুলিশ ও এলাকাবাসী সূত্রে জানা যায়, আজ ভোরে মুলাডুলির পতিরাজপুর গ্রামে পুরাতন জামে মসজিদ এলাকায় তাজুল হোসেন নামের এক ব্যক্তির বাড়িতে ছয়-সাতজনের ডাকাতদল হানা দেয়। গ্রামবাসী টের পেয়ে লাঠিসোঁটা নিয়ে তাদের ধাওয়া করে। এ সময় কয়েকজন পালিয়ে গেলেও একজনকে পেয়ে গ্রামবাসী গণপিটুনি দেয়। এতে তিনি গুরুতর আহত হন। খবর পেয়ে রাত্রিকালীন টহল পুলিশ ঘটনাস্থলে থেকে আহত ব্যক্তিকে উদ্ধার করে ভোর ৪টা ১০মিনিটে উপজেলা স্বাস্থ্য কমপ্লেক্সে নিয়ে যায়। কর্তব্যরত চিকিৎসক তাঁকে মৃত ঘোষণা করেন।ঈশ্বরদী স্বাস্থ্য কমপ্লেক্সের চিকিৎসক আবদুল্লাহ আল মাহমুদ বলেন, ওই ব্যক্তিকে মৃত অবস্থায় পুলিশ স্বাস্থ্য কমপ্লেক্সে নিয়ে আসে। তাঁর কপালে ক্ষতচিহ্ন ছিল। বাহ্যিক তেমন ক্ষতচিহ্ন না থাকলেও মনে হয়েছে, শরীরের ভেতরে তিনি অনেক আঘাতপ্রাপ্ত হয়েছেন।ঈশ্বরদী থানার ভারপ্রাপ্ত কর্মকর্তা (ওসি) বাহাউদ্দিন ফারুকী জানান, ডাকাতির প্রস্তুতির সময় গণপিটুনিতে নিহত ব্যক্তির লাশ উদ্ধার করে ময়নাতদন্তের জন্য পাবনা সদর হাসপাতালে পাঠানো হয়েছে। তবে তাঁর কোনো পরিচয় এখন পর্যন্ত পাওয়া যায়নি।</body>
</article>
