<article>
  <headline>লক্ষ্মীপুরে ডাকাতের গুলিতে ব্যবসায়ী নিহত</headline>
  <url>https://www.prothomalo.com/bangladesh/article/1586596/%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AE%E0%A7%80%E0%A6%AA%E0%A7%81%E0%A6%B0%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-04-02T14:07:00+06:00</published_at>
  <category>ডাকাতি</category>
  <body>লক্ষ্মীপুরে ডাকাতের গুলিতে মোসলেহ উদ্দিন (৪৫) নামের এক ব্যবসায়ী নিহত হয়েছেন। এ সময় তাঁর পরিবারের আরও তিনজনকে কুপিয়ে জখম করে স্বর্ণালংকার, নগদ টাকাসহ মূল্যবান মালামাল লুটে নেন ডাকাতের দল। গতকাল সোমবার রাত দুইটার দিকে লক্ষ্মীপুর সদর উপজেলার ঝাউডগি গ্রামের পাটোয়ারী বাড়িতে এ ঘটনা ঘটে।মোসলেহ উদ্দিন স্থানীয় চৌধুরী বাজারের মাংস ব্যবসায়ী ছিলেন। ময়নাতদন্তের জন্য তাঁর মরদেহ নোয়াখালী সদর হাসপাতালের মর্গে রয়েছে।ডাকাতির ঘটনায় আহত ব্যক্তিরা হলেন নিহত মোসলেহ উদ্দিনের মা আয়েশা বেগম (৭০), ভাই মিলন হোসেন (৩৮) ও ছেলে আরমান হোসেন (১৫)। তাঁরা লক্ষ্মীপুর সদর হাসপাতালে চিকিৎসাধীন।পুলিশ ও এলাকাবাসী বলেন, রাতে মোসলেহ উদ্দিনের বাড়িতে একদল ডাকাত হামলা করে। তিনি ডাকাতির বিষয়টি টের পেয়ে চিৎকার করতে থাকেন। এ সময় ডাকাতের দল তাঁকে লক্ষ্য করে গুলি করে। তাঁর ছেলে, মা ও ভাই এগিয়ে গেলে তাদের কুপিয়ে আহত করা হয়। পরে ডাকাত দল স্বর্ণালংকার, নগদ টাকা ও মূল্যবান মালামাল নিয়ে পালিয়ে যান।ডাকাতেরা চলে গেলে স্থানীয় লোকজন গিয়ে গুলিবিদ্ধ মোসলেহ উদ্দিনসহ আহত ব্যক্তিদের উদ্ধার করে লক্ষ্মীপুর সদর হাসপাতালে ভর্তি করেন। মোসলেহ উদ্দিনের অবস্থা আশঙ্কাজনক হওয়ায় চিকিৎসকদের পরামর্শে তাঁকে নোয়াখালী হাসপাতালে নেওয়ার পথেই তাঁর মৃত্যু হয়।চন্দ্রগঞ্জ থানার ভারপ্রাপ্ত কর্মকর্তা (ওসি) আবুল কালাম আজাদ বলেন, পুলিশ ঘটনাস্থলে আছে। ঘটনার সঙ্গে জড়িত ব্যক্তিদের গ্রেপ্তারে চেষ্টা চলছে।</body>
</article>
