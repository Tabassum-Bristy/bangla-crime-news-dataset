<article>
  <headline>ফেনীতে গুলিবিদ্ধ লাশ, গ্রেপ্তার ২</headline>
  <url>https://www.prothomalo.com/bangladesh/article/1576942/%E0%A6%AB%E0%A7%87%E0%A6%A8%E0%A7%80%E0%A6%A4%E0%A7%87-%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7-%E0%A6%B2%E0%A6%BE%E0%A6%B6-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A8</url>
  <published_at>2019-01-31T15:49:00+06:00</published_at>
  <category>ডাকাতি</category>
  <body>ফেনীর ছাগলনাইয়া থেকে পুলিশ এক ব্যক্তির গুলিবিদ্ধ লাশ উদ্ধার করেছে। একই সঙ্গে গুলিবিদ্ধ অবস্থায় একজনসহ দুজনকে গ্রেপ্তার করা হয়েছে। পুলিশের ভাষ্য, দুই দল ডাকাতের মধ্যে গোলাগুলিতে হতাহত হওয়ার এ ঘটনা ঘটে।নিহত ব্যক্তির নাম মহিউদ্দিন ওরফে ডাকাত সবুজ (৩০)। তিনি ছাগলনাইয়া পৌরসভার বাঁশপাড়া গ্রামের বাসিন্দা। আর গ্রেপ্তার হওয়া দুজন হলেন নোয়াখালীর কবিরহাটের মো. পলাশ (৩২) ও ফেনীর দাগনভূঞার ফারুক (২৭)। তাঁদের মধ্যে পলাশের পায়ে গুলি লেগেছ।পুলিশের দাবি, নিহত সবুজ একজন পেশাদার ডাকাত ছিলেন। তাঁর বিরুদ্ধে ডাকাতি, সন্ত্রাস, ছিনতাইসহ আটটি মামলা রয়েছে। লাশ ময়নাতদন্তের জন্য ফেনী সদর হাসপাতালে রাখা হয়েছে। পায়ে গুলিবিদ্ধ পলাশকে ফেনী সদর হাসপাতালে ভর্তির পর চট্টগ্রাম মেডিকেল কলেজ হাসপাতালে পাঠানো হয়েছে।পুলিশ জানায়, গতকাল বুধবার রাতে উপজেলার রাধানগর ইউনিয়নের দক্ষিণ আঁধারমানিক গ্রাম এলাকায় দুই দল ডাকাতের মধ্যে গোলাগুলি শুরু হয়। গোলাগুলির শব্দ শুনে পুলিশ দ্রুত ওই এলাকায় যায়। পুলিশের উপস্থিতি টের পেয়ে ডাকাতেরা দ্রুত সরে পড়ে। এ সময় সেখানে ধাওয়া করে ফারুক নামের এক ডাকাতকে আটক করা হয়। সেখানে দুই ব্যক্তিকে গুলিবিদ্ধ অবস্থায় পড়ে থাকতে দেখে পুলিশ তাঁদের উদ্ধার করে ফেনী সদর হাসপাতালে নিয়ে যায়। হাসপাতালের জরুরি বিভাগের কর্তব্যরত চিকিৎসক সবুজকে মৃত ঘোষণা করেন এবং পলাশকে হাসপাতালে ভর্তি করেন।পুলিশ ঘটনাস্থল থেকে একটি বন্দুক, পাঁচটি গুলি, একটি দা, তিনটি ছুরি, একটি চাপাতি, একটি রেঞ্জ ও একটি স্ক্রু ড্রাইভার উদ্ধার করে।ছাগলনাইয়া থানার ভারপ্রাপ্ত কর্মকর্তা (ওসি) এম এম মোর্শেদ ঘটনার তথ্যের সত্যতা নিশ্চিত করে বলেন, এ ঘটনায় থানায় মামলা হয়েছে।</body>
</article>
