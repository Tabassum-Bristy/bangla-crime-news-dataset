<article>
  <headline>শুটিং শেষে বাসায় ফেরার পথে ডাকাতের কবলে অভিনেত্রী</headline>
  <url>https://www.prothomalo.com/bangladesh/article/1584176/%E0%A6%B6%E0%A7%81%E0%A6%9F%E0%A6%BF%E0%A6%82-%E0%A6%B6%E0%A7%87%E0%A6%B7%E0%A7%87-%E0%A6%AC%E0%A6%BE%E0%A6%B8%E0%A6%BE%E0%A7%9F-%E0%A6%AB%E0%A7%87%E0%A6%B0%E0%A6%BE%E0%A6%B0-%E0%A6%AA%E0%A6%A5%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A7%87%E0%A6%B0-%E0%A6%95%E0%A6%AC%E0%A6%B2%E0%A7%87-%E0%A6%85%E0%A6%AD%E0%A6%BF%E0%A6%A8%E0%A7%87%E0%A6%A4%E0%A7%8D%E0%A6%B0%E0%A7%80</url>
  <published_at>2019-03-19T10:41:00+06:00</published_at>
  <category>ডাকাতি</category>
  <body>শুটিং শেষে বাসায় ফেরার পথে গত শনিবার ডাকাতের কবলে পড়েছিলেন অভিনয়শিল্পী রোজী সিদ্দিকী। ডাকাতেরা রামদা ধরে রোজী ও তাঁর গাড়িচালকের কাছ থেকে কয়েক লাখ টাকার মালামাল নিয়ে গেছে বলে রূপনগর থানায় দায়ের করা মামলায় উল্লেখ করা হয়েছে।মামলা করতে রূপনগর থানায় গিয়ে সেখানকার বোর্ডে টাঙানো তালিকাভুক্ত আসামিদের ছবি দেখে তিনজনকে শনাক্তও করেছেন এই অভিনেত্রী।এ ঘটনায় দায়ের করা মামলায় রোজী উল্লেখ করেছেন, শনিবার রাত সাড়ে নয়টার দিকে তিনি শুটিং শেষে নিজের গাড়িতে মিরপুর বেড়িবাঁধ দিয়ে বসুন্ধরা আবাসিক এলাকার বাসায় ফিরছিলেন। গাড়িটি পঞ্চবটী এলাকায় এলে হঠাৎই বিকট একটি শব্দ হয়। গাড়িতে কোনো সমস্যা হলো কি না, তা দেখতে চালক লিটন মৃ গাড়ি থামিয়ে নামার সঙ্গে সঙ্গে চারজন রামদা নিয়ে তাঁকে ঘিরে ধরেন। তাঁরা লিটনের মুঠোফোন, মানিব্যাগ, লাইসেন্স কেড়ে নেন। এরপর রোজী সিদ্দিকীকে নামিয়ে তাঁর হাতের হীরার আংটি, কানের দুল, নাকফুল, মুঠোফোনসহ প্রায় তিন লাখ টাকার মালামাল ছিনিয়ে নেন ডাকাতেরা।পরদিন রোববার তিনি রূপনগর থানায় মামলা করতে গিয়ে ছবি দেখে তিনজনকে শনাক্ত করেন। তাঁরা হলেন সুমন মিয়া (২৭), মো. সোহেল (২৪) ও রাজন খান (২৭)। তাঁদের সঙ্গে আরেকজন ছিল, যাকে তিনি শনাক্ত করতে পারেননি।রূপনগর থানার ওসি শাহ আলম গতকাল সোমবার রাতে প্রথম আলোকে বলেন, থানায় তালিকাভুক্ত আসামিদের ছবি দেখে তিনজনকে শনাক্ত করেছেন রোজী সিদ্দিকী। তাঁদের গ্রেপ্তারে কাজ করছে পুলিশ।</body>
</article>
