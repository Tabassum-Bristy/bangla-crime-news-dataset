<article>
  <headline>ফেনীতে গণপিটুনিতে সন্দেহভাজন ৩ ডাকাত নিহত</headline>
  <url>https://www.prothomalo.com/bangladesh/article/1588570/%E0%A6%AB%E0%A7%87%E0%A6%A8%E0%A7%80%E0%A6%A4%E0%A7%87-%E0%A6%97%E0%A6%A3%E0%A6%AA%E0%A6%BF%E0%A6%9F%E0%A7%81%E0%A6%A8%E0%A6%BF%E0%A6%A4%E0%A7%87-%E0%A6%B8%E0%A6%A8%E0%A7%8D%E0%A6%A6%E0%A7%87%E0%A6%B9%E0%A6%AD%E0%A6%BE%E0%A6%9C%E0%A6%A8-%E0%A7%A9-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-04-13T11:26:00+06:00</published_at>
  <category>ডাকাতি</category>
  <body>ফেনীর দাগনভূঞা উপজেলায় গণপিটুনিতে সন্দেহভাজন তিন ডাকাত নিহত হয়েছে। গতকাল শুক্রবার গভীর রাতে উপজেলার মাতুভূঞা ইউনিয়নের উত্তর আলীপুর গ্রামে এ ঘটনা ঘটে।হতাহত ব্যক্তিদের নাম–পরিচয় এখনো জানা যায়নি।পুলিশের ভাষ্য, আলীপুর গ্রামের এক বাড়িতে গভীর রাতে একদল সশস্ত্র ডাকাত হানা দেয়। এ সময় বাড়ির লোকজন টের পেয়ে চিৎকার শুরু করলে আশপাশের লোকজন এগিয়ে এসে ডাকাতদের ঘিরে ফেলে। তারা ডাকাতদের চারজনকে আটক করে গণপিটুনি দেন। ভোরে পুলিশ ঘটনাস্থলে গিয়ে মুমূর্ষু চারজনকে উদ্ধার করে প্রথমে দাগনভূঞা উপজেলা স্বাস্থ্য কমপ্লেক্সে নিয়ে যায়। পরে ফেনী সদর হাসপাতালে নেওয়া হয়। সেখানে তিনজন মারা যায়। আহত একজন চিকিৎসাধীন। এরপর সকালে আরও এক ডাকাতকে ধরে গণপিটুনি দিয়ে পুলিশে সোপর্দ করে। আহত ওই ডাকাতও ফেনী সদর হাসপাতালে চিকিৎসাধীন।দাগনভূঞা থানার ভারপ্রাপ্ত কর্মকর্তা (ওসি) মো. সালেহ আহমেদ পাঠান এ তথ্যের সত্যতা নিশ্চিত করেছেন।</body>
</article>
