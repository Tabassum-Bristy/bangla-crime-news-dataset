<article>
  <headline>সোনাগাজীতে আ.লীগ নেতার বাড়িতে ডাকাতি</headline>
  <url>https://www.prothomalo.com/bangladesh/article/1598293/%E0%A6%B8%E0%A7%8B%E0%A6%A8%E0%A6%BE%E0%A6%97%E0%A6%BE%E0%A6%9C%E0%A7%80%E0%A6%A4%E0%A7%87-%E0%A6%86.%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE%E0%A6%B0-%E0%A6%AC%E0%A6%BE%E0%A7%9C%E0%A6%BF%E0%A6%A4%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF</url>
  <published_at>2019-06-09T14:06:00+06:00</published_at>
  <category>ডাকাতি</category>
  <body>ফেনীর সোনাগাজীতে আওয়ামী লীগের এক নেতার বাড়িতে ডাকাতি হয়েছে। ডাকাতেরা ঘর থেকে পাঁচ ভরি স্বর্ণালংকার, নগদ টাকাসহ প্রায় পাঁচ লাখ টাকার মালামাল লুট করে নিয়ে গেছে বলে পরিবারটির দাবি।গতকাল শনিবার গভীর রাতে উপজেলার আমিরাবাদ ইউনিয়নের চরলামছি গ্রামের ওয়ার্ড আওয়ামী লীগের সভাপতি কামাল উদ্দিনের বাড়িতে এই ডাকাতির ঘটনা ঘটে।ডাকাতির সঙ্গে জড়িত সন্দেহে মো. কাজী (২২) নামের এক যুবককে জিজ্ঞাসাবাদের জন্য আটক করেছে পুলিশ।ক্ষতিগ্রস্ত পরিবার ও স্থানীয় লোকজন জানান, গতকাল গভীর রাতে কামাল উদ্দিনের বাড়িতে ১৮ থেকে ২০ জন মুখোশধারী সশস্ত্র ডাকাত হানা দেয়। ডাকাতেরা গাছ বেয়ে ভবনের ছাদে ওঠে। পরে তারা সিঁড়িঘর দিয়ে দরজা ভেঙে ভেতরে ঢোকে। অস্ত্রের মুখে তারা ঘরে থাকা লোকজনকে জিম্মি করে মালামাল লুট করে।গৃহকর্তা কামাল উদ্দিন বলেন, দিবাগত রাত আড়াইটার দিকে ডাকাতেরা তাঁর ঘরে ঢোকে। তাঁদের জিম্মি করে ডাকাতেরা। পরে ডাকাতেরা আলমারির তালা ভেঙে পাঁচ ভরি স্বর্ণালংকার, নগদ ১ লাখ ৯৫ হাজার টাকা, মুঠোফোন, লাইটসহ প্রায় পাঁচ লাখ টাকার মূল্যবান জিনিসপত্র নিয়ে যায়।ঘরে থাকা নারীর চিৎকার শুনে আশপাশের লোকজন এগিয়ে আসার আগেই ডাকাতেরা দ্রুত পালিয়ে যায়। খবর পেয়ে রাতেই সোনাগাজী মডেল থানার পুলিশ ঘটনাস্থল পরিদর্শন করে।সোনাগাজী মডেল থানার ভারপ্রাপ্ত কর্মকর্তা (ওসি) মঈন উদ্দিন আহমেদ বলেন, ঘটনায় জড়িত সন্দেহে জিজ্ঞাসাবাদের জন্য এক যুবককে আটক করা হয়েছে। এ ঘটনায় থানায় মামলা দায়েরের প্রস্তুতি চলছে। ডাকাতি হওয়া মালামাল উদ্ধারসহ ডাকাতদের গ্রেপ্তারে বিভিন্ন স্থানে অভিযান চালিয়ে যাচ্ছে পুলিশ।</body>
</article>
