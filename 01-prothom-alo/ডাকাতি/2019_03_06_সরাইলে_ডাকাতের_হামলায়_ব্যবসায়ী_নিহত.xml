<article>
  <headline>সরাইলে ডাকাতের হামলায় ব্যবসায়ী নিহত</headline>
  <url>https://www.prothomalo.com/bangladesh/article/1582149/%E0%A6%B8%E0%A6%B0%E0%A6%BE%E0%A6%87%E0%A6%B2%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A7%87%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-03-06T13:01:00+06:00</published_at>
  <category>ডাকাতি</category>
  <body>ব্রাহ্মণবাড়িয়ার সরাইলে ডাকাতের হামলায় রফিকুল ইসলাম (৩৫) নামের এক ব্যবসায়ী খুন হয়েছেন। গতকাল মঙ্গলবার দিবাগত রাত তিনটার দিকে উপজেলার দক্ষিণ পানীশ্বর বাজারে এ ঘটনা ঘটে।নিহত রফিকুল ইসলাম ওই গ্রামের আবদুল আজিজের ছেলে। তিনি পানীশ্বর দক্ষিণ বাজারের বিসমিল্লাহ স্টোরের মালিক ছিলেন। এ ঘটনায় গুরুতর আহত হয়েছেন রফিকুল ইসলামের ছোট ভাই মোস্তাক আহমেদ (৩০)। তাঁকে জেলা সদর হাসপাতালে ভর্তি করা হয়েছে।  পুলিশ ও স্থানীয় সূত্র জানায়, প্রতিদিনের মতো সব কাজ শেষে গতকাল রাত ১২টার দিকে রফিকুল ইসলাম ও তাঁর ছোট ভাই মোস্তাক আহমেদ ব্যবসাপ্রতিষ্ঠানে ঘুমিয়ে পড়েন। রাত তিনটার দিকে ১৫ থেকে ২০ জনের এক দল ডাকাত প্রথমে লোহার ফটক কাটে। পরে সাটার কাটার চেষ্টা চালায়। এ সময় দুই ভাই চিৎকার শুরু করেন এবং ডাকাত দলকে ঠেকানোর চেষ্টা চালান। এ সময় ডাকাতেরা দা-বল্লম দিয়ে দুই ভাইয়ের ওপর হামলা চালিয়ে ইঞ্জিনচালিত নৌকা দিয়ে পালিয়ে যায়। পরে স্থানীয় লোকজন আহত দুই ভাইকে উদ্ধার করে জেলা সদর হাসপাতালে নেওয়ার পথে রফিকুল ইসলাম মারা যান। মোস্তাক আহমেকে জেলা সদর হাসপাতালে ভর্তি করা হয়েছে। পানীশ্বর ইউনিয়ন পরিষদের (ইউপি) চেয়ারম্যান দ্বীন ইসলাম প্রথম আলোকে বলেন, এ ঘটনায় ওই ব্যবসাপ্রতিষ্ঠানের নগদ টাকা বা কোনো পণ্য লুট করতে পারেনি ডাকাত দল। তবে তারা নির্বিঘ্নে পালিয়েছে।ঘটনার সত্যতা নিশ্চিত করে সরাইল থানার ভারপ্রাপ্ত কর্মকর্তা (ওসি) মফিজ উদ্দিন ভূঁইয়া প্রথম আলোকে বলেন, ঘটনার সঙ্গে জড়িত ব্যক্তিরা ‘নৌ–ডাকাত’ দলের সদস্য। তারা এলাকারই বলে ধারণা করা হচ্ছে। মামলার প্রস্তুতি চলছে। ঘটনার সঙ্গে জড়িত ব্যক্তিদের গ্রেপ্তারের প্রক্রিয়া চলছে।নিহত রফিকুল ইসলামের লাশ জেলা সদর হাসপাতালের মর্গে রাখা হয়েছে।</body>
</article>
