<article>
  <headline>ব্রাহ্মণবাড়িয়ায় যুবক খুন</headline>
  <url>https://www.prothomalo.com/bangladesh/article/1579771/%E0%A6%AC%E0%A7%8D%E0%A6%B0%E0%A6%BE%E0%A6%B9%E0%A7%8D%E0%A6%AE%E0%A6%A3%E0%A6%AC%E0%A6%BE%E0%A7%9C%E0%A6%BF%E0%A7%9F%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95-%E0%A6%96%E0%A7%81%E0%A6%A8</url>
  <published_at>2019-02-19T18:01:00+06:00</published_at>
  <category>ডাকাতি</category>
  <body>ব্রাহ্মণবাড়িয়ার সরাইলে শাহীন খাঁ (৩০) নামের এক যুবক খুন হয়েছেন। গতকাল সোমবার রাত সাতটার দিকে উপজেলার পানিশ্বর ইউনিয়নের দেওবাড়িয়া গ্রামীণ বাজারে এ ঘটনা ঘটেছে। তবে তাঁর ঠিকানা জানা যায়নি।পুলিশের ভাষ্যমতে, শাহীন খাঁ ডাকাতির সঙ্গে যুক্ত ছিলেন। সেখানকার কোনো বিরোধে তিনি খুন হয়ে থাকতে পারেন। তবে স্থানীয় লোকজনের ভাষ্যমতে, শাহীন মাদকসেবী ছিলেন। মাদকের টাকার লেনদেন নিয়ে তিনি খুন হয়েছেন।সরাইল থানার ভারপ্রাপ্ত কর্মকর্তা (ওসি) মফিজ উদ্দিন ভূঁইয়া বলেন, ‘১৫ থেকে ২০ দিন আগে শাহীন সরাইল উপজেলার পানিশ্বর এলাকায় আসেন। এখানকার বিভিন্ন চাতালে শাহীন ভ্রাম্যমাণ শ্রমিক হিসেবে কাজ করতেন। তিনি পানিশ্বর এলাকার মেঘনা নদীর ডাকাত সর্দার বোরহান মিয়ার সহযোগী ছিলেন। বোরহানের সঙ্গে কোনো কারণে বিরোধের জের ধরে শাহীন খুন হয়ে থাকতে পারেন।’স্থানীয় লোকজনের ভাষ্য, গতকাল সন্ধ্যা সাড়ে ছয়টার দিকে শাহীন খাঁ ও নাঈম মিয়ার মধ্যে দেওবাড়িয়া বাজারে মাদক কেনার টাকা পরিশোধ নিয়ে কথা-কাটাকাটি হয়। এ সময় নাঈম মিয়ার সঙ্গে আরও দুই যুবক ছিলেন। রাত সাতটার দিকে বাজারে শাহীনের রক্তাক্ত দেহ পাওয়া যায়। এ সময় নাঈম মিয়া ও তাঁর দুই সহযোগীকে দৌড়ে পালিয়ে যেতে দেখেন বাজারের লোকজন। শাহীনের বুকে ও পিঠে ছুরিকাঘাত করা হয়। এতে ঘটনাস্থলেই তাঁর মৃত্যু ঘটে।পুলিশ জানায়, রাত ১০টার দিকে পুলিশ ঘটনাস্থল থেকে শাহীনের রক্তাক্ত মরদেহ উদ্ধার করে। তাঁর পকেট থেকে পুলিশ একটি ছোরা উদ্ধার করে।সরাইল থানার ভারপ্রাপ্ত কর্মকর্তা (ওসি) মফিজ উদ্দিন ভূঁইয়া প্রথম আলোকে বলেন, খুন হওয়া যুবকের নাম জানা গেলেও ঠিকানা জানা যায়নি। ঘটনার সঙ্গে জড়িত লোকজনকে এখনো চিহ্নিত করা যায়নি। তবে তিনি নানা অপরাধমূলক কর্মকাণ্ডের সঙ্গে যুক্ত থাকতে পারেন। তাঁর শরীরে পুরোনো অনেক আঘাতের চিহ্ন আছে। এ ব্যাপারে মামলার প্রস্তুতি চলছে। ঘটনার সঙ্গে ব্যক্তিদের শিগগিরই আটক করা হবে।</body>
</article>
