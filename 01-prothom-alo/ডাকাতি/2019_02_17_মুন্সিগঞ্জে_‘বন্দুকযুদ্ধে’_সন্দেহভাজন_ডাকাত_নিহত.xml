<article>
  <headline>মুন্সিগঞ্জে ‘বন্দুকযুদ্ধে’ সন্দেহভাজন ডাকাত নিহত</headline>
  <url>https://www.prothomalo.com/bangladesh/article/1579385/%E0%A6%AE%E0%A7%81%E0%A6%A8%E0%A7%8D%E0%A6%B8%E0%A6%BF%E0%A6%97%E0%A6%9E%E0%A7%8D%E0%A6%9C%E0%A7%87-%E2%80%98%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87%E2%80%99-%E0%A6%B8%E0%A6%A8%E0%A7%8D%E0%A6%A6%E0%A7%87%E0%A6%B9%E0%A6%AD%E0%A6%BE%E0%A6%9C%E0%A6%A8-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-02-17T10:50:00+06:00</published_at>
  <category>ডাকাতি</category>
  <body>মুন্সিগঞ্জ সদর উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন। গতকাল শনিবার দিবাগত রাত দুইটার দিকে উপজেলার তালেশ্বর সেতু এলাকায় কথিত এই বন্দুকযুদ্ধের ঘটনা ঘটে।নিহত ব্যক্তির নাম মো. হুমায়ুন ব্যাপারী (৩০)। তাঁর বাড়ি উপজেলার কালিরচর এলাকায়।পুলিশের ভাষ্য, হুমায়ুন অনেক দিন ধরে সদর উপজেলার নৌ ও সড়কপথে ডাকাতি করে আসছিলেন। তাঁর বিরুদ্ধে ডাকাতি, মাদক ব্যবসা, অবৈধ অস্ত্র রাখাসহ বিভিন্ন অভিযোগে ছয়টি মামলা আছে। এসব মামলার পরোয়ানাভুক্ত আসামি ছিলেন তিনি।সদর থানার পরিদর্শক (তদন্ত) মো. গাজি সালাউদ্দিনের দাবি, গোপন তথ্যের ভিত্তিতে পুলিশ জানতে পারে, হুমায়ুন সদর উপজেলার চরমুক্তারপুরে অবস্থান করছেন। গতকাল রাত ১২টার দিকে সেখান থেকে তাঁকে গ্রেপ্তার করা হয়। তাঁর কাছ থেকে ডাকাতির পাঁচ হাজার টাকা উদ্ধার করা হয়। জিজ্ঞাসাবাদে হুমায়ুন তাঁর কাছে থাকা ডাকাতির মালামালের তথ্য দেন। মালামাল উদ্ধারে তাঁকে সঙ্গে নিয়ে উপজেলার বাগেশ্বর এলাকার দিকে যাচ্ছিল পুলিশ। রাত দুইটার দিকে তালেশ্বর সেতু এলাকায় পৌঁছালে হুমায়ুনের সঙ্গীরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। হুমায়ুন পুলিশের গাড়ি থেকে পালিয়ে যাওয়ার চেষ্টা করেন। দুই পক্ষের বন্দুকযুদ্ধের মাঝে পড়ে গুলিবিদ্ধ হন তিনি। পরে তাঁকে উদ্ধার করে মুন্সিগঞ্জ জেনারেল হাসপাতালে নেওয়া হয়। তাঁকে মৃত ঘোষণা করেন চিকিৎসক। এ ঘটনায় পুলিশের দুই সদস্য আহত হয়েছেন। তাঁদের হাসপাতালে ভর্তি করা হয়েছে।ঘটনাস্থল থেকে একটি বিদেশি পিস্তল, তিনটি গুলি ও ৫টি দেশীয় অস্ত্র উদ্ধার করা হয়েছে বলে পুলিশের ভাষ্য।</body>
</article>
