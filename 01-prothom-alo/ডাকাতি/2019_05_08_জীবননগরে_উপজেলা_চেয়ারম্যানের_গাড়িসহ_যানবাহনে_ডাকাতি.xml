<article>
  <headline>জীবননগরে উপজেলা চেয়ারম্যানের গাড়িসহ যানবাহনে ডাকাতি</headline>
  <url>https://www.prothomalo.com/bangladesh/article/1592804/%E0%A6%9C%E0%A7%80%E0%A6%AC%E0%A6%A8%E0%A6%A8%E0%A6%97%E0%A6%B0%E0%A7%87-%E0%A6%89%E0%A6%AA%E0%A6%9C%E0%A7%87%E0%A6%B2%E0%A6%BE-%E0%A6%9A%E0%A7%87%E0%A7%9F%E0%A6%BE%E0%A6%B0%E0%A6%AE%E0%A7%8D%E0%A6%AF%E0%A6%BE%E0%A6%A8%E0%A7%87%E0%A6%B0-%E0%A6%97%E0%A6%BE%E0%A7%9C%E0%A6%BF%E0%A6%B8%E0%A6%B9-%E0%A6%AF%E0%A6%BE%E0%A6%A8%E0%A6%AC%E0%A6%BE%E0%A6%B9%E0%A6%A8%E0%A7%87</url>
  <published_at>2019-05-08T13:39:00+06:00</published_at>
  <category>ডাকাতি</category>
  <body>চুয়াডাঙ্গার জীবননগর উপজেলা পরিষদের নব নির্বাচিত চেয়ারম্যান হাফিজ উদ্দিনের ব্যক্তিগত গাড়িসহ বেশ কিছু যানবাহনে ডাকাতির ঘটনা ঘটেছে। দামুড়হুদা সার্কেলের জ্যেষ্ঠ সহকারী পুলিশ সুপার আবু রাসেল গতকাল মঙ্গলবার রাত ১০টার দিকে মুখোশধারী ডাকাতদলের ডাকাতির এই ঘটনার সত্যতা নিশ্চিত করেছেন।স্থানীয় ও পুলিশ সূত্রে জানা গেছে, উপজেলার সন্তোষপুর-আন্দুলবাড়িয়া সড়কে দেহাটি পুলিশ বক্সের আধা কিলোমিটার দূরে এ গণডাকাতির ঘটনা ঘটে। সংঘবদ্ধ ডাকাতেরা এ সময় চেয়ারম্যানের ব্যক্তিগত গাড়ি থামিয়ে অস্ত্রের মুখে জিম্মি করে নগদ ২৪ হাজার টাকা ও চেয়ারম্যানের মুঠোফোন ছিনিয়ে নেয়। তারা তাঁর গাড়ি ভাঙচুর ও চালককে মারধর করে। এ সময় ওই পথে চলাচলকারী বেশ কয়েকটি ট্রাক, মিশুক ও আলমসাধু থামিয়ে ডাকাতি করা হয়।জীবননগর উপজেলা পরিষদের চেয়ারম্যান হাফিজ উদ্দিনের অভিযোগ, আধঘণ্টার বেশি সময়ে ধরে অস্ত্রের মুখে জিম্মি করে গণডাকাতি শেষে ডাকাতদলের সদস্যরা নির্বিঘ্নে এলাকা ছেড়ে চলে যায়। অথচ ওই সময়ে পুলিশ বক্সে কর্তব্যরত কোনো পুলিশ সদস্যকে দেখা যায়নি।গণডাকাতির খবর পেয়ে পুলিশ সুপার মো. মাহবুবুর রহমান, দামুড়হুদা সার্কেলের জ্যেষ্ঠ সহকারী পুলিশ সুপার আবু রাসেল ও জীবননগর থানার ভারপ্রাপ্ত কর্মকর্তা (ওসি) শেখ গণি মিয়া ঘটনাস্থল পরিদর্শন করেছেন। শেষ খবর পাওয়া পর্যন্ত পুলিশ ডাকাতির সঙ্গে জড়িত কাউকে আটক করতে পারেনি।চেয়ারম্যান হাফিজ উদ্দিন প্রথম আলোকে বলেন, তারাবির নামাজ শেষে গতকাল মঙ্গলবার রাতে উপজেলার শাহাপুর গ্রাম থেকে দলীয় নেতা-কর্মীদের সঙ্গে সাক্ষাৎ করেন তিনি। এরপর জীবননগর উপজেলা শহরের বাড়ির উদ্দেশে ব্যক্তিগত গাড়িতে রওনা দেন। রাত ১০টার দিকে সন্তোষপুর-আন্দুলবাড়িয়া সড়কে দেহাটি পুলিশ বক্সের অর্ধকিলোমিটার দূরে নির্মাণাধীন হিমাগারের সামনে দেখতে পান রাস্তার ওপর গাছ ফেলে দুটি মিশুকে ডাকাতি হচ্ছে। ওই সময় তাঁর গাড়ির চালক পেছনে ফেরার চেষ্টা করলে ডাকাতদলের সদস্যরা চালকের হাত লক্ষ্য করে ধারালো অস্ত্র দিয়ে কোপ দেয়। চালক হাত সরিয়ে নিলে কোপটি গাড়িতে লাগে। এরপর গাড়ি ভাঙচুর করে ভীতি ছড়িয়ে দেয় এবং তাঁর কাছে থাকা ২৪ হাজার টাকা ও তাঁর মুঠোফোন ছিনিয়ে নেয়।চেয়ারম্যান বলেন, ‘১০ থেকে ১২ সদস্যের ডাকাতদলের পরনে ছিল হাফ প্যান্ট এবং প্রত্যেকের মুখ গামছা দিয়ে বাঁধা ছিল। সবার হাতে বড় বড় ধারালো অস্ত্র ছিল। রাস্তায় গাছ ফেলে আমার গাড়ি ছাড়াও আগে পিছে বেশ কয়েকটি ট্রাক, মিশুক, আলমসাধু ও লাটাহাম্বারে (ভটভটি) ডাকাতি চলে।’দামুড়হুদা সার্কেলের জ্যেষ্ঠ সহকারী পুলিশ সুপার আবু রাসেল বলেন, এ ঘটনায় মামলার প্রস্তুতি চলছে। ডাকাতদলের সদস্যদের ধরতে অভিযানে নেমেছে পুলিশ।</body>
</article>
