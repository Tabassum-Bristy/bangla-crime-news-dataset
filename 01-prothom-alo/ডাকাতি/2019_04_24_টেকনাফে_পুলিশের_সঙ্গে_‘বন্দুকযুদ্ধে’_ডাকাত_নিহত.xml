<article>
  <headline>টেকনাফে পুলিশের সঙ্গে ‘বন্দুকযুদ্ধে’ ডাকাত নিহত</headline>
  <url>https://www.prothomalo.com/bangladesh/article/1590442/%E0%A6%9F%E0%A7%87%E0%A6%95%E0%A6%A8%E0%A6%BE%E0%A6%AB%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E2%80%98%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87%E2%80%99-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-04-24T16:33:00+06:00</published_at>
  <category>ডাকাতি</category>
  <body>কক্সবাজারের টেকনাফ উপজেলার সদর ইউনিয়নের লেঙ্গুরবিল পাহাড়ে পুলিশের সঙ্গে ‘বন্দুকযুদ্ধে’ তালিকাভুক্ত এক শীর্ষ ডাকাত নিহত হয়েছে। এ সময় পুলিশের তিন সদস্য আহত হন। আজ বুধবার বেলা সাড়ে ১১টার দিকে এ ‘বন্দুকযুদ্ধের’ ঘটনা ঘটে বলে নিশ্চিত করেছেন টেকনাফ থানার ভারপ্রাপ্ত কর্মকর্তা (ওসি) প্রদীপ কুমার দাশ।পুলিশের ভাষ্য, টেকনাফের লেঙ্গুরবিল পাহাড়ে একদল ডাকাতের অবস্থানের তথ্য পেয়ে ঘটনাস্থলে যায় পুলিশ। ডাকাতদলের সদস্যরা পুলিশকে লক্ষ্য করে গুলি ছোড়ে। এ সময় পুলিশের এসআই সুজিত দে, কনস্টেবল রুমান ও মেহেদী আহত হলে পুলিশ আত্মরক্ষার্থে পাল্টা গুলি ছোড়ে।এ সময় কয়েকজন পালিয়ে গেলেও গুলিবিদ্ধ অবস্থায় একজনকে উদ্ধার করা হয়। তাঁর নাম মোস্তাক আহমদ (৩৮)। তিনি টেকনাফ সদর ইউনিয়নের লেঙ্গুরবিল গ্রামের বদিউজ্জামানের ছেলে। বহু মামলার পলাতক আসামি মোস্তাককে খুঁজছিল পুলিশ।টেকনাফ থানার ওসি প্রদীপ কুমার দাশ বলেন, ‘মোস্তাক আহমদ ওরফে মোস্তাক ডাকাত পুলিশের তালিকাভুক্ত একজন শীর্ষ ডাকাত। ঘটনাস্থল থেকে ৪টি দেশি অস্ত্র (এলজি), ৯টি তাজা কার্তুজ ও ৩০০০ পিস ইয়াবা বড়ি উদ্ধার করা হয়েছে।’গুলিবিদ্ধ অবস্থায় মোস্তাককে টেকনাফ উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক তাঁকে মৃত ঘোষণা করেন। জরুরি বিভাগের চিকিৎসক আফরোজা সুলতানা এনি প্রথম আলোকে বলেন, ‘তাঁর শরীরে কয়েকটি গুলির চিহ্ন রয়েছে। অতিরিক্ত রক্তক্ষরণে তাঁর মৃত্যু হয়েছে।’ওসি প্রদীপ কুমার দাশ বলেন, ময়নাতদন্তের জন্য মোস্তাকের লাশ কক্সবাজার সদর হাসপাতালের মর্গে পাঠানো হচ্ছে। আহত তিন পুলিশ সদস্যকে চিকিৎসা দেওয়া হচ্ছে।</body>
</article>
