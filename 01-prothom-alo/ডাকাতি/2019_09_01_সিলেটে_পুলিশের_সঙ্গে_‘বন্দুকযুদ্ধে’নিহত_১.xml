<article>
  <headline>সিলেটে পুলিশের সঙ্গে ‘বন্দুকযুদ্ধে’নিহত ১</headline>
  <url>https://www.prothomalo.com/bangladesh/article/1612222/%E0%A6%B8%E0%A6%BF%E0%A6%B2%E0%A7%87%E0%A6%9F%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E2%80%98%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87%E2%80%99%E0%A6%A8%E0%A6%BF%E0%A6%B9%E0%A6%A4-%E0%A7%A7</url>
  <published_at>2019-09-01T16:15:00+06:00</published_at>
  <category>ডাকাতি</category>
  <body>সিলেটের বিয়ানীবাজারে পুলিশের সঙ্গে কথিত বন্দুকযুদ্ধে মিসবাহ উদ্দিন (২৮) নামে এক ব্যক্তি নিহত হয়েছেন। পুলিশ বলছে, মিসবাহ একাধিক ডাকাতি ও অস্ত্র মামলার আসামি । গতকাল শনিবার দিবাগত রাত তিনটার দিকে বিয়ানীবাজারের শেওলা সেতুর নিচে এ ঘটনা ঘটে।নিহত মিসবাহের বাড়ি জকিগঞ্জের লোহারসাঙ্গন গ্রামে। পুলিশ জানিয়েছে, মিসবাহর বিরুদ্ধে সিলেটের বিয়ানীবাজার, জকিগঞ্জ, কানাইঘাট থানায় আটটি অস্ত্র ও ডাকাতি মামলা রয়েছে। মিসবাহ ডাকাত সর্দার ছিলেন বলেও জানিয়েছে পুলিশ।পুলিশ সূত্র জানিয়েছে, গতকাল রাত আটটার দিকে মিসবাহকে সিলেটের গোয়াইনঘাটের জাফলং থেকে গ্রেপ্তার করা হয়। পরে তাঁকে বিয়ানীবাজার থানায় নিয়ে জিজ্ঞাসাবাদ করা হয়। জিজ্ঞাসাবাদে ডাকাতির ঘটনায় সম্পৃক্ত আরও চারজনের নাম পাওয়া যায়। পরে মিসবাহকে সঙ্গে নিয়ে রাতে অস্ত্র উদ্ধার ও ডাকাতদের গ্রেপ্তারে অভিযানে নামে পুলিশ। অভিযানে বিয়ানীবাজারের শেওলা সেতুর নিচে পৌঁছালে পুলিশকে লক্ষ্য করে গুলি ছুড়তে থাকে ডাকাত দল। পুলিশও আত্মরক্ষার্থে পাল্টা গুলি ছোড়ে। দুই পক্ষের গোলাগুলির সময় মিসবাহ উদ্দিন গুলিবিদ্ধ হন। এ সময় পুলিশের উপপরিদর্শক (এসআই) মিজানসহ আরও তিন পুলিশ সদস্য আহত হন। পরে তাঁদের উদ্ধার করে বিয়ানীবাজার স্বাস্থ্য কমপ্লেক্সে নিয়ে যাওয়া হয়। সেখানে মিসবাহকে কর্তব্যরত চিকিৎসক মৃত ঘোষণা করেন।বিয়ানীবাজার থানার ভারপ্রাপ্ত কর্মকর্তা (ওসি) অবণী শংকর কর প্রথম আলোকে বলেন, ‘নিহত মিসবাহ উদ্দিনের নামে বিয়ানীবাজার থানায় চারটি, জকিগঞ্জ থানায় দুটি ও কানাইঘাট থানায় দুটি ডাকাতি ও অস্ত্র মামলা রয়েছে। আমরা ঘটনাস্থল থেকে একটি পাইপগান, গুলি ও ডাকাতির সরঞ্জাম উদ্ধার করেছি। এ ঘটনায় মামলা দায়েরের প্রস্তুতি চলছে।’</body>
</article>
