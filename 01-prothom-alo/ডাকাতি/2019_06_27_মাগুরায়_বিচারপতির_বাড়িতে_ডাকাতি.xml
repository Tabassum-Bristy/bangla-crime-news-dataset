<article>
  <headline>মাগুরায় বিচারপতির বাড়িতে ডাকাতি</headline>
  <url>https://www.prothomalo.com/bangladesh/article/1601430/%E0%A6%AE%E0%A6%BE%E0%A6%97%E0%A7%81%E0%A6%B0%E0%A6%BE%E0%A7%9F-%E0%A6%AC%E0%A6%BF%E0%A6%9A%E0%A6%BE%E0%A6%B0%E0%A6%AA%E0%A6%A4%E0%A6%BF%E0%A6%B0-%E0%A6%AC%E0%A6%BE%E0%A7%9C%E0%A6%BF%E0%A6%A4%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF</url>
  <published_at>2019-06-27T18:23:00+06:00</published_at>
  <category>ডাকাতি</category>
  <body> মাগুরা সদরের বেলনগর গ্রামে হাইকোর্টের বিচারপতি খায়রুল আলমের বাড়িতে গতকাল বুধবার গভীর রাতে ডাকাতির ঘটনা ঘটেছে। ডাকাতেরা পরিবারের সদস্যদের কাছ থেকে ২৩ ভরি সোনা, নগদ টাকা, মোবাইল ফোনসহ মূল্যবান জিনিস লুটে নেয়।বিচারপতি খায়রুল আলমের মা সুফিয়া বেগম বলেন, গতকাল দিবাগত রাত ৩টার দিকে ৮ থেকে ১০ জনের ডাকাত দল বাড়ির পেছন দিয়ে ঘরের দরজা ভেঙে ভেতরে ঢোকে। এ সময় তারা দেশীয় ধারালো অস্ত্রের মুখে পরিবারের সদস্যদের জিম্মি করে নগদ টাকা, সোনাসহ প্রায় ১৫ লাখ টাকার মালামাল লুট করে নিয়ে যায়।মাগুরার অতিরিক্ত পুলিশ সুপার তারিকুল ইসলাম বলেন, খবর পেয়ে পুলিশ দ্রুত ঘটনাস্থলে যায়। ঘটনার সঙ্গে জড়িতদের শনাক্ত করে গ্রেপ্তারের চেষ্টা চলছে। এ ব্যাপারে মাগুরা সদর থানায় একটি মামলা হয়েছে।</body>
</article>
