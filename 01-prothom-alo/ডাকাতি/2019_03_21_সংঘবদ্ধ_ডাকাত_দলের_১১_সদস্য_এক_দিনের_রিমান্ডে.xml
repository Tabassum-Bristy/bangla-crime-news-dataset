<article>
  <headline>সংঘবদ্ধ ডাকাত দলের ১১ সদস্য এক দিনের রিমান্ডে</headline>
  <url>https://www.prothomalo.com/bangladesh/article/1584652/%E0%A6%B8%E0%A6%82%E0%A6%98%E0%A6%AC%E0%A6%A6%E0%A7%8D%E0%A6%A7-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%A6%E0%A6%B2%E0%A7%87%E0%A6%B0-%E0%A7%A7%E0%A7%A7-%E0%A6%B8%E0%A6%A6%E0%A6%B8%E0%A7%8D%E0%A6%AF-%E0%A6%8F%E0%A6%95-%E0%A6%A6%E0%A6%BF%E0%A6%A8%E0%A7%87%E0%A6%B0-%E0%A6%B0%E0%A6%BF%E0%A6%AE%E0%A6%BE%E0%A6%A8%E0%A7%8D%E0%A6%A1%E0%A7%87</url>
  <published_at>2019-03-21T23:30:00+06:00</published_at>
  <category>ডাকাতি</category>
  <body>রাজধানীর যাত্রাবাড়ী থেকে সংঘবদ্ধ ডাকাত দলের ১১ সদস্যকে গ্রেপ্তার করেছে ঢাকা মহানগর গোয়েন্দা পুলিশ (ডিবি)। আদালতকে প্রতিবেদন দিয়ে ডিবি পুলিশ বলেছে, আসামিরা সংঘবদ্ধ আন্তজেলা ডাকাত দলের সদস্য। এই ডাকাত দলের সদস্যরা ভারতের কলকাতা, বনগাঁও, কৃষ্ণনগর ও শিলিগুড়িতে ডাকাতি করেছেন। পুলিশের আবেদনের পরিপ্রেক্ষিতে ডাকাত দলের ১১ সদস্যকে এক দিন রিমান্ডে নিয়ে জিজ্ঞাসাবাদ করার অনুমতি দিয়েছেন ঢাকার মুখ্য মহানগর হাকিম আদালত।ডাকাত দলের ১১ সদস্যকে রাজধানীর সায়েদাবাদ এলাকা থেকে গতকাল বুধবার রাতে গ্রেপ্তার করে ডিবি। এ ঘটনায় ডিবির এসআই মোহাম্মদ কামরুজ্জামান বাদী হয়ে অস্ত্র আইনে মামলা করেন। ওই ১১ ডাকাত হলেন যশোরের রফিকুল ইসলাম বাবু (৪৫), কামরুল ইসলাম (৪০), আলমগীর গাজী (৩০) ও তাজরুল ইসলাম (৩৭), চাঁদপুরের মানিক (৪০), পটুয়াখালীর আবদুল মালেক হাওলাদার (৪৮) ও আতিকুল ইসলাম (৪৫), বাগেরহাটের জালাল শেখ (৫৫), ঝালকাঠির সোহেল রানা (৩২), গাজীপুরের হাফিজুর রহমান সুমন (৩৩) ও চট্টগ্রামের শফি বাবুল (৬১)।মামলার তদন্ত কর্মকর্তা ডিবির উপপরিদর্শক (এসআই) আনসার আলী প্রথম আলোকে বলেন, ডাকাত দলের সদস্যদের কাছ থেকে একটা ট্রাক জব্দ করা হয়েছে। ওই ট্রাকে করে ঢাকাসহ কুমিল্লা, চট্টগ্রাম, সিলেটসহ দেশের নানা স্থানে ডাকাতি করে আসছিলেন তাঁরা। ডাকাত দলের সদস্যরা ভারতের কলকাতা, বনগাঁওতে ডাকাতি করেছেন বলে স্বীকার করেছেন। ১১ জনকে আজ ঢাকার আদালতে হাজির করে ১০ দিনের রিমান্ডে নেওয়ার আবেদন করা হয়। রিমান্ড আবেদনে বলা হয়, ডাকাত দলের সদস্যদের কাছ থেকে একটি দেশীয় পাইপগান, পাঁচটি চাপাতি, তিনটি ছোরা, একটি শাবল, লোহা ও দেয়াল কাটার কাটিং হুইল জব্দ করা হয়েছে। আসামিরা সংঘবদ্ধ ডাকাত দলের সদস্য। যশোর, বাগেরহাট, পটুয়াখালী, ভারতের কলকাতাসহ একাধিক স্থানে ডাকাতি করার কথা স্বীকার করেছেন তাঁরা। ডাকাত দলের অন্য সদস্যদের শনাক্ত ও গ্রেপ্তার করার জন্য এই আসামিদের রিমান্ডে নিয়ে জিজ্ঞাসাবাদ করা জরুরি। আদালত শুনানি নিয়ে প্রত্যেকের এক দিনের রিমান্ড মঞ্জুর করেছেন। মামলার এজাহার বলছে, ১৬ মার্চ কুমিল্লার দাউদকান্দি থানা সদরের একটি পাইকারি দোকানে ডাকাতির প্রস্তুতি গ্রহণ করেন তাঁরা। তবে নিরাপদ মনে না করায় ফিরে আসেন। ১৮ মার্চ মৌলভীবাজারের তাজমহল টাওয়ার মার্কেটে ডাকাতি করতে যান। তবে স্থানীয় লোকজনের উপস্থিতি দেখে ডাকাতি না করে ফিরে আসেন। আদালতকে পুলিশ বলেছে, গ্রেপ্তার আসামিদের বিরুদ্ধে ঢাকাসহ দেশের বিভিন্ন থানায় ডাকাতি, ডাকাতির প্রস্তুতি ও চুরির একাধিক মামলা রয়েছে। মামলার তদন্ত কর্মকর্তা আনছার আলী জানিয়েছেন, গ্রেপ্তার ১১ আসামি এখন ডিবি হেফাজতে আছেন। তাঁদের জিজ্ঞাসাবাদ করা হচ্ছে।</body>
</article>
