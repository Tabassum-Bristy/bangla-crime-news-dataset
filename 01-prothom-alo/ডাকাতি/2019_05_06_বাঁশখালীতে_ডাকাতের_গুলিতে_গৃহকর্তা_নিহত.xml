<article>
  <headline>বাঁশখালীতে ডাকাতের গুলিতে গৃহকর্তা নিহত</headline>
  <url>https://www.prothomalo.com/bangladesh/article/1592425/%E0%A6%AC%E0%A6%BE%E0%A6%81%E0%A6%B6%E0%A6%96%E0%A6%BE%E0%A6%B2%E0%A7%80%E0%A6%A4%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%97%E0%A7%83%E0%A6%B9%E0%A6%95%E0%A6%B0%E0%A7%8D%E0%A6%A4%E0%A6%BE-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-05-06T12:03:00+06:00</published_at>
  <category>ডাকাতি</category>
  <body>চট্টগ্রামের বাঁশখালীতে ডাকাতের গুলিতে মো. আমিন (৫৫) নামের এক কৃষক নিহত হয়েছেন। বাঁশখালী উপজেলার পুকুরিয়া ইউনিয়নের পূর্ব সেন্টার পাড়ায় গতকাল রোববার দিবাগত রাত আড়াইটার দিকে এ ঘটনা ঘটে। গুলিবিদ্ধ আমিনকে হাসপাতালে নেওয়ার পর মৃত ঘোষণা করা হয়। ঘটনাস্থল পরিদর্শন করেছেন পুলিশের ঊর্ধ্বতন কর্তৃপক্ষ।স্থানীয় সূত্রে জানা গেছে, গতকাল রাতে ডাকাতির উদ্দেশ্যে আমিনের বাড়িতে ঢুকে ডাকাতের দল। এ সময় আমিন বাড়ির অদূরে লিচু বাগান পাহারা দিচ্ছিলেন। বাড়িতে ডাকাত ঢোকার খবর পেয়ে লোকজন নিয়ে আগুনের মশাল জ্বালিয়ে বাড়িতে আসেন তিনি। তাঁকে দেখামাত্র গুলি ছোড়ে ডাকাত দল। এতে তিনি গুলিবিদ্ধ হন। তাঁকে দ্রুত হাসপাতালে নেওয়া হয়।চট্টগ্রাম মেডিকেল কলেজ হাসপাতাল পুলিশ ফাঁড়ির সহকারী উপপরিদর্শক (এএসআই) আলাউদ্দিন তালুকদার বলেন, হাসপাতালে আনার পর জরুরি বিভাগের কর্তব্যরত চিকিৎসক আমিনকে মৃত ঘোষণা করেন।বাঁশখালী থানার ভারপ্রাপ্ত কর্মকর্তা (ওসি) কামাল হোসেন বলেন, ডাকাতের গুলিতে মারা গেছেন এক ব্যক্তি। চট্টগ্রাম মেডিকেল কলেজ হাসপাতালে তাঁকে মৃত ঘোষণা করা হয়। লাশের ময়নাতদন্ত করা হবে। অভিযুক্তদের গ্রেপ্তারে অভিযান চলছে। এ বিষয়ে থানায় এখনো কেউ অভিযোগ করেনি।</body>
</article>
