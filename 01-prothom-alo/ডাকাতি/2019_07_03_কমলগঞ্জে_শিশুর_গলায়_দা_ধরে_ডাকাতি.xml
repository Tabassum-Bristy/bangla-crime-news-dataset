<article>
  <headline>কমলগঞ্জে শিশুর গলায় দা ধরে ডাকাতি</headline>
  <url>https://www.prothomalo.com/bangladesh/article/1602316/%E0%A6%95%E0%A6%AE%E0%A6%B2%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%B6%E0%A6%BF%E0%A6%B6%E0%A7%81%E0%A6%B0-%E0%A6%97%E0%A6%B2%E0%A6%BE%E0%A7%9F-%E0%A6%A6%E0%A6%BE-%E0%A6%A7%E0%A6%B0%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF</url>
  <published_at>2019-07-03T10:28:00+06:00</published_at>
  <category>ডাকাতি</category>
  <body>মৌলভীবাজারের কমলগঞ্জ উপজেলার শমশেরনগর চা–বাগান এলাকায় ডাকাতি হয়েছে। গতকাল মঙ্গলবার দিবাগত রাতে শমশেরনগর ৬ নম্বর শ্রমিক বস্তিতে এক সিএনজি অটোরিকশাচালকের বাসায় এ ঘটনা ঘটে।সিএনজি অটোরিকশাচালক অন্তর রাজভরের ভাষ্য, গতকাল সবাই ঘুমিয়ে পড়লে রাত দেড়টার দিকে ১৬-১৭ জন মুখোশ পরা সশস্ত্র ডাকাত প্রথমে বাসার কলাপসিবল গেট ভেঙে ফেলে। পরে তারা ঘরের সামনের দরজা ভেঙে ভেতরে প্রবেশ করে। এ সময় তিনি ঘুম থেকে উঠে পড়লে তাঁকে ও তাঁর বাবাকে এক দড়িতে বেঁধে ফেলা হয়। এরপর তাঁর মাসহ অন্য নারীদেরও বেঁধে ফেলে তারা। একপর্যায়ে এক শিশুর গলায় দা ধরে ঘরের আলমারি ভেঙে তছনছ করে ডাকাত দল।সে সময় ৩০ হাজার টাকা, আড়াই ভরি ওজনের স্বর্ণালংকার, ৫টি মুঠোফোন,একটি ৩২ ইঞ্চি এলইডি টিভি, সিলিন্ডারসহ গ্যাসের চুলা ও একটি ডিভিডি লুটে নেয় ডাকাত দল। ঘরের আইপিএস সংযোগ খুলে নিলেও তা বাসার বাইরে ফেলে যায়। সব মিলিয়ে ৩ লক্ষাধিক টাকার মালামাল ডাকাতি হয়েছে। অন্তর রাজভর বলেন, ডাকাত দলের দু-একজনের হাতে পিস্তল ও বাকিদের সবার হাতে রামদা ছিল।শমশেরনগর ইউনিয়ন পরিষদের চেয়ারম্যান জুয়েল আহমদ বলেন, যেভাবে ডাকাতি হয়েছে, এতে বাধা দিলে বাসার লোকজন হতাহত হতে পারতেন। ঘটনাটি পুলিশ প্রশাসনকে জানানো হয়েছে।ঘটনার সত্যতা নিশ্চিত করে শমশেরনগর পুলিশ ফাঁড়ির দায়িত্বপ্রাপ্ত কর্মকর্তা পরিদর্শক (তদন্ত) অরুপ কুমার চৌধুরী বলেন, পুলিশ বিষয়টি তদন্ত করে দেখছে।</body>
</article>
