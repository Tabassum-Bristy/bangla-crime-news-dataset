<article>
  <headline>নিরাপত্তারক্ষীকে কুপিয়ে রূপালী ব্যাংকের রুয়েট শাখায় ডাকাতির চেষ্টা</headline>
  <url>https://www.prothomalo.com/bangladesh/article/1603781/%E0%A6%A8%E0%A6%BF%E0%A6%B0%E0%A6%BE%E0%A6%AA%E0%A6%A4%E0%A7%8D%E0%A6%A4%E0%A6%BE%E0%A6%B0%E0%A6%95%E0%A7%8D%E0%A6%B7%E0%A7%80%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B0%E0%A7%82%E0%A6%AA%E0%A6%BE%E0%A6%B2%E0%A7%80-%E0%A6%AC%E0%A7%8D%E0%A6%AF%E0%A6%BE%E0%A6%82%E0%A6%95%E0%A7%87%E0%A6%B0-%E0%A6%B0%E0%A7%81%E0%A7%9F%E0%A7%87%E0%A6%9F</url>
  <published_at>2019-07-12T09:19:00+06:00</published_at>
  <category>ডাকাতি</category>
  <body>নিরাপত্তারক্ষীকে কুপিয়ে রূপালী ব্যাংকের রাজশাহী প্রকৌশল ও প্রযুক্তি বিশ্ববিদ্যালয় (রুয়েট) শাখায় ডাকাতির চেষ্টা চালিয়েছে দুর্বৃত্তরা।গতকাল বৃহস্পতিবার দিবাগত রাত ১২টার দিকে এই ঘটনা ঘটে। দুর্বৃত্তরা ব্যাংকের ফটকের তালা ভেঙে ফেলে। নিরাপত্তারক্ষীকে ধারালো অস্ত্র দিয়ে আঘাত করে। পরে ব্যাংকের ভোল্ট ভাঙার চেষ্টা চালায়। ব্যর্থ হয়ে একপর্যায়ে তারা পালিয়ে যায়।আহত নিরাপত্তারক্ষীর নাম লিটন। তাঁর অবস্থা আশঙ্কাজনক। তাঁকে রাজশাহী মেডিকেল কলেজ হাসপাতালে ভর্তি করা হয়েছে।রুয়েটের পাশের মতিহার থানার ভারপ্রাপ্ত কর্মকর্তা (ওসি) শাহাদাত হোসেন খান বলেন, দুর্বৃত্তরা পালিয়ে গেলে লিটন ব্যাংকের ম্যানেজারকে ফোন দেন। ম্যানেজার পুলিশে খবর দেন। খবর পেয়ে পুলিশ দ্রুত ঘটনাস্থলে যায়। নিরাপত্তারক্ষী লিটনকে উদ্ধার করে হাসপাতালে ভর্তি করা হয়।ওসি শাহাদাত বলেন, ‘লিটন কিছু কথা পুলিশকে জানিয়েছেন। তাঁর কথা রেকর্ড করে রাখা হয়েছে।’রাজশাহী মহানগর পুলিশের মুখপাত্র সহকারী উপকমিশনার রুহুল কুদ্দুস বলেন, ব্যাংকে ডাকাতির জন্যই দুর্বৃত্তরা ভেতরে ঢুকেছিল। তারা ভল্ট ভাঙার চেষ্টা করেছিল। কিন্তু পারেনি। পরে তারা পালিয়ে যায়।</body>
</article>
