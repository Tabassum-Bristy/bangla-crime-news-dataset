<article>
  <headline>‘বন্দুকযুদ্ধে’ সন্দেহভাজন দুই ডাকাত নিহত</headline>
  <url>https://www.prothomalo.com/bangladesh/article/1579680/%E2%80%98%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87%E2%80%99-%E0%A6%B8%E0%A6%A8%E0%A7%8D%E0%A6%A6%E0%A7%87%E0%A6%B9%E0%A6%AD%E0%A6%BE%E0%A6%9C%E0%A6%A8-%E0%A6%A6%E0%A7%81%E0%A6%87-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%A8%E0%A6%BF%E0%A6%B9%E0%A6%A4</url>
  <published_at>2019-02-19T10:29:00+06:00</published_at>
  <category>ডাকাতি</category>
  <body>কুষ্টিয়ার দৌলতপুর উপজেলায় সন্দেহভাজন দুই দল ডাকাত ও পুলিশের মধ্যে ত্রিমুখী ‘বন্দুকযুদ্ধে’ দুই ব্যক্তি নিহত হয়েছেন।আজ মঙ্গলবার ভোররাত চারটার দিকে উপজেলার পেটকাটা ডহর মাঠে কথিত এই ‘বন্দুকযুদ্ধের’ ঘটনা ঘটে।পুলিশের ভাষ্য, নিহত ব্যক্তিরা আন্তজেলা ডাকাত দলের সক্রিয় সদস্য ছিলেন। ঘটনাস্থল থেকে দুটি দেশি বন্দুক, চারটি গুলি ও একটি রামদা উদ্ধার করা হয়েছে। এ ঘটনায় পুলিশের দুই সদস্য আহত হয়েছেন।নিহত দুজন হলেন মুফাজ্জেল হোসেন ওরফে মুফা (৪২) ও মাহাবুল হোসেন (৪০)। মুফাজ্জেলের বাড়ি উপজেলার গরুড়া গ্রামে। মাহাবুলের বাড়ি কৈপাল গ্রামে।কুষ্টিয়ার দৌলতপুর থানার ভারপ্রাপ্ত কর্মকর্তা (ওসি) নজরুল ইসলামের বলেন, উপজেলার পেটকাটা ডহর মাঠে দুই দল ডাকাতের মধ্যে গোলাগুলির খবর পায় পুলিশ। দৌলতপুর থানা-পুলিশের একটি দল ঘটনাস্থলে যায়। উপস্থিতি টের পেয়ে ডাকাতেরা পুলিশকে লক্ষ করে গুলি ছোড়ে। আত্মরক্ষার্থে পুলিশও পাল্টা গুলি চালায়। প্রায় আধা ঘণ্টা ত্রিমুখী বন্দুকযুদ্ধের পর ডাকাতেরা পালিয়ে যায়। পরে ঘটনাস্থল থেকে গুলিবিদ্ধ অবস্থায় দুই ব্যক্তিকে উদ্ধার করে পুলিশ। তাঁদের উদ্ধার করে দৌলতপুর উপজেলা স্বাস্থ্য কমপ্লেক্সে নেওয়া হয়। পরীক্ষা শেষে তাঁদের মৃত ঘোষণা করেন কর্তব্যরত চিকিৎসক। এ ঘটনায় দৌলতপুর থানার এসআই আসাদ হোসেন ও কনস্টেবল মো. জিয়া আহত হন।ওসি জানান, মুফাজ্জেলের বিরুদ্ধে দৌলতপুর থানায় দশটি ও মাহাবুলের বিরুদ্ধে পাঁচটি ডাকাতির মামলা রয়েছে। লাশ দুটি ময়নাতদন্তের জন্য কুষ্টিয়া জেনারেল হাসপাতাল মর্গে পাঠানো হয়েছে।</body>
</article>
