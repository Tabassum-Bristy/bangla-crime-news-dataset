<article>
  <headline>লিজাকে ধর্ষণ ও হত্যা মামলায় তিনজনের রিমান্ড চেয়েছে পুলিশ</headline>
  <url>https://www.prothomalo.com/bangladesh/article/1498151/%E0%A6%B2%E0%A6%BF%E0%A6%9C%E0%A6%BE%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%93-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%A4%E0%A6%BF%E0%A6%A8%E0%A6%9C%E0%A6%A8%E0%A7%87%E0%A6%B0-%E0%A6%B0%E0%A6%BF%E0%A6%AE%E0%A6%BE%E0%A6%A8%E0%A7%8D%E0%A6%A1-%E0%A6%9A%E0%A7%87%E0%A7%9F%E0%A7%87%E0%A6%9B%E0%A7%87</url>
  <published_at>2018-05-28T21:44:00+06:00</published_at>
  <category>ধর্ষণ</category>
  <body>টাঙ্গাইলের মধুপুর উপজেলায় পঞ্চম শ্রেণির ছাত্রী লিজাকে ধর্ষণের পর হত্যার ঘটনায় জড়িত সন্দেহে তিনজনকে গ্রেপ্তার করেছে পুলিশ। তাঁদের সোমবার আদালতে হাজির করে ১০ দিন করে রিমান্ড চাওয়া হয়েছে।গ্রেপ্তার ব্যক্তিরা হলেন আনোয়ার হোসেন, রাসেল ও আমজাদ হোসেন। এঁদের সবার বাড়ি নিহত লিজাদের গ্রাম গাছাবাড়িতে।অরনখোলা পুলিশ ফাঁড়ির উপপরিদর্শক (এসআই) আমিনুল ইসলাম বলেন, রোববার রাতে তাঁদের গ্রেপ্তার করা হয়েছে। ১০ দিনের রিমান্ড চেয়ে সোমবার দুপুরে টাঙ্গাইল বিচারিক হাকিম আদালতে তাঁদের হাজির করা হয়। আদালত তাঁদের টাঙ্গাইল কারাগারে পাঠিয়েছেন। পরে শুনানি শেষে রিমান্ডের বিষয়ে আদেশ দেবেন আদালত।পুলিশ ও লিজার পরিবার সূত্রে জানা গেছে, গত শুক্রবার বেলা একটার দিকে গাছাবাড়ি গ্রামের মিজানুর রহমানের মেয়ে লিজা (১১) বিলে গোসল করার জন্য বাড়ি থেকে বের হয়। বিকেলে হয়ে গেলেও সে বাড়ি না ফেরায় তার পরিবারের লোকজন খোঁজাখুঁজি শুরু করে। পরে রাত ১০টার দিকে বাড়ির অদূরে একটি বাঁশঝাড়ে কলাপাতায় মোড়ানো অবস্থায় তার মরদেহ পাওয়া যায়। খবর পেয়ে পুলিশ ঘটনাস্থলে গিয়ে লাশ উদ্ধার করে। পুলিশের ধারণা, ধর্ষণের পর লিজাকে হত্যা করা হয়েছে। ঘটনার পরদিন লিজার বাবা মধুপুর থানায় একটি মামলা করেন।</body>
</article>
