<article>
  <headline>ছয় বছরের শিশুকে ধর্ষণচেষ্টার অভিযোগ</headline>
  <url>https://www.prothomalo.com/bangladesh/article/1578963/%E0%A6%9B%E0%A7%9F-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-02-14T14:52:00+06:00</published_at>
  <category>ধর্ষণ</category>
  <body>চুয়াডাঙ্গার জীবননগর উপজেলায় ছয় বছরের এক শিশুকে ধর্ষণের চেষ্টার অভিযোগ পাওয়া গেছে। এ ব্যাপারে আজ বৃহস্পতিবার দুপুরে জীবননগর থানায় একটি মামলা হয়েছে। ধর্ষণের অভিযোগ ওঠা ব্যক্তি শাহ আলমকে (৪৫) পুলিশ দুপুরে গ্রেপ্তার করেছে। এই ব্যক্তি শিশুটির দূর সম্পর্কের চাচা।গতকাল বুধবার বিকেলে এই ধর্ষণচেষ্টার ঘটনা ঘটে। শিশুটি স্থানীয় প্রাথমিক বিদ্যালয়ের প্রথম শ্রেণির ছাত্রী।মামলার এজাহার ও স্থানীয় একাধিক সূত্রে জানা গেছে, গতকাল বিকেলে শাহ আলম চকলেট দেওয়ার প্রলোভন দেখিয়ে শিশুটিকে ভুট্টাখেতে নিয়ে ধর্ষণের চেষ্টা করেন। শিশুটি ওই সময় চিৎকার করলে শাহ আলম পালিয়ে যান। এরপর শিশুটি বাড়ি ফিরে বাবা-মাকে ঘটনা জানায়। বিষয়টি যাচাই করতে শিশুটির বাবা অভিযুক্তের বাড়িতে গেলে তিনি পালিয়ে যান। বিষয়টি তাৎক্ষণিকভাবে স্থানীয় পৌর কাউন্সিলরকে জানানো হয়। রাতে শিশুটিকে উপজেলা স্বাস্থ্য কমপ্লেক্সে চিকিৎসার জন্য নেওয়া হয়। বিষয়টি স্পর্শকাতর হওয়ায় চুয়াডাঙ্গা সদর হাসপাতালে নেওয়ার পরামর্শ দেওয়া হয়।জীবননগর থানার ভারপ্রাপ্ত কর্মকর্তা (ওসি) শেখ গণি মিয়া প্রথম আলোকে জানান, ধর্ষণচেষ্টার অভিযোগে মামলা হয়েছে। অভিযোগ ওঠা ব্যক্তি শাহ আলমকে গ্রেপ্তার করা হয়েছে। নিয়মানুযায়ী শিশুটিকে ডাক্তারি পরীক্ষার জন্য সদর হাসপাতালে পাঠানো হয়েছে।</body>
</article>
