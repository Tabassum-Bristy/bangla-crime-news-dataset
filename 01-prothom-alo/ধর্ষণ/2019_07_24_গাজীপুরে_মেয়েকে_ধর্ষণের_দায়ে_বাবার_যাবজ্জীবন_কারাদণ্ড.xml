<article>
  <headline>গাজীপুরে মেয়েকে ধর্ষণের দায়ে বাবার যাবজ্জীবন কারাদণ্ড</headline>
  <url>https://www.prothomalo.com/bangladesh/article/1605886/%E0%A6%97%E0%A6%BE%E0%A6%9C%E0%A7%80%E0%A6%AA%E0%A7%81%E0%A6%B0%E0%A7%87-%E0%A6%AE%E0%A7%87%E0%A7%9F%E0%A7%87%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%AC%E0%A6%BE%E0%A6%AC%E0%A6%BE%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-07-24T16:08:00+06:00</published_at>
  <category>ধর্ষণ</category>
  <body>গাজীপুরের টঙ্গীতে নাবালিকা মেয়েকে ধর্ষণের মামলায় বাবাকে যাবজ্জীবন কারাদণ্ড দিয়েছেন আদালত। একই সঙ্গে তাঁকে ২০ হাজার টাকা জরিমানা ও অনাদায়ে আরও ছয় মাসের সশ্রম কারাদণ্ডের আদেশ দিয়েছেন আদালত। আজ বুধবার সকালে গাজীপুরের নারী ও শিশু নির্যাতন দমন ট্রাইব্যুনালের বিচারক (জেলা জজ) এম এল বি মেছবাহ উদ্দিন আহমেদ এ রায় দেন।গাজীপুর নারী ও শিশু নির্যাতন দমন ট্রাইব্যুনালের বিশেষ কৌঁসুলি মো. শাহজাহান জানান, টঙ্গীতে স্ত্রী ও তিন মেয়েকে নিয়ে থাকতেন দণ্ডপ্রাপ্ত ব্যক্তি। ২০১৫ সালের ১৫ এপ্রিল তিনি তাঁর বড় মেয়েকে ভয় দেখিয়ে ধর্ষণ করেন। একপর্যায়ে মেয়েটি অন্তঃসত্ত্বা হয়ে পড়লে স্থানীয় জনপ্রতিনিধির কাছে ঘটনার বিস্তারিত জানায় মেয়েটি। এরপর এক প্রতিবেশী বাদী হয়ে মেয়েটির বাবাকে আসামি করে ২০১৫ সালের ৩১ আগস্ট নারী ও শিশু নির্যাতন দমন আইনে টঙ্গী থানায় একটি মামলা করেন।গ্রেপ্তারের পর তদন্ত শেষে পুলিশ ওই বছরের ২৭ ডিসেম্বর আসামিকে অভিযুক্ত করে আদালতে চার্জশিট জমা দেয়। সাক্ষ্য গ্রহণ ও শুনানি শেষে আজ আদালত এ রায় দেন। রায় ঘোষণার সময় আসামি কাঠগড়ায় উপস্থিত ছিলেন।</body>
</article>
