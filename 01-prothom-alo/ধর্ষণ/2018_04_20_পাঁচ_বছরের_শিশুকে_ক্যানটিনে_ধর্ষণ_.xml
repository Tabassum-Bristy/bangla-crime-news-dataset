<article>
  <headline>পাঁচ বছরের শিশুকে ক্যানটিনে ধর্ষণ!</headline>
  <url>https://www.prothomalo.com/bangladesh/article/1473796/%E0%A6%AA%E0%A6%BE%E0%A6%81%E0%A6%9A-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%95%E0%A7%8D%E0%A6%AF%E0%A6%BE%E0%A6%A8%E0%A6%9F%E0%A6%BF%E0%A6%A8%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3</url>
  <published_at>2018-04-20T19:29:00+06:00</published_at>
  <category>ধর্ষণ</category>
  <body>পাঁচ বছরের এক শিশুকে ধর্ষণের অভিযোগে ফরিদপুর মেডিকেল কলেজ (ফমেক) হাসপাতালের ক্যানটিনের পরিচালক মো. আমিনুরকে (৫৬) গ্রেপ্তার করেছে পুলিশ। গত বুধবার বিকেলে মেডিকেল কলেজের শিক্ষকদের ক্যানটিনের পাশের শৌচাগারে এ ঘটনা ঘটে। এ ব্যাপারে সন্ধানী মেডিকেল কলেজ ইউনিটের পক্ষ থেকে ফরিদপুর কোতোয়ালি থানায় মামলা করা হয়েছে। মামলায় আমিনুরকে একমাত্র আসামি করা হয়েছে।ঘটনার প্রত্যক্ষদর্শী এক ইন্টার্ন চিকিৎসক প্রথম আলোকে বলেন, বুধবার বিকেলে তিনি ওই ক্যানটিনে চা পান করছিলেন। হঠাৎ শিশুটির চিৎকার শুনে তিনি ক্যানটিন-সংলগ্ন শৌচাগারের দিকে এগিয়ে যান। ওই সময় শিশুটিকে কান্নারত অবস্থায় ফেলে ক্যানটিনের পরিচালককে দ্রুত পালিয়ে যেতে দেখেন তিনি। পরে মেডিকেল কলেজের শিক্ষার্থীরা আমিনুরকে আটক করে পিটুনি দেন এবং পুলিশে সোপর্দ করেন। শিশুটিকে প্রথমে হাসপাতালের গাইনি ওয়ার্ডে ভর্তি করা হয়। পরে শুক্রবার দুপুরে শিশুটিকে ওয়ানস্টপ ক্রাইসিস সেন্টারে (ওসিসি) নেওয়া হয়।সন্ধানী ফরিদপুর মেডিকেল কলেজ ইউনিট সূত্রে জানা গেছে, এক বছরের বেশি সময় ধরে ওই শিশুটির দেখভাল করে আসছে সন্ধানী। এই সংগঠনের সহায়তায় স্থানীয় একটি কিন্ডারগার্টেন স্কুলে পড়াশোনা করছিল শিশুটি। আর মো. আমিনুর প্রায় ২৪ বছর ধরে মেডিকেল কলেজ হাসপাতালের ক্যানটিনের পরিচালক হিসেবে কাজ করছেন।ঘটনার সত্যতা নিশ্চিত করে ফরিদপুর মেডিকেল কলেজের অধ্যক্ষ এস এম খবিরুল ইসলাম প্রথম আলোকে বলেন, ক্যানটিন পরিচালককে শিক্ষার্থীরা আটক করে পুলিশে সোপর্দ করেছেন। এ ব্যাপারে সন্ধানী মেডিকেল কলেজ শাখার সহসভাপতি মো. শাকিল খান বাদী হয়ে ফরিদপুর কোতোয়ালি থানায় মামলা করেছেন। শিশুটি এখন ভালো আছে।ফরিদপুর কোতোয়ালি থানার ভারপ্রাপ্ত কর্মকর্তা (ওসি) এফ এম নাসিম বলেন, পাঁচ বছরের শিশুকে ধর্ষণের অভিযোগে আমিনুরকে গ্রেপ্তার করা হয়েছে। এ ব্যাপারে ধর্ষণের অভিযোগে মামলা হয়েছে।</body>
</article>
