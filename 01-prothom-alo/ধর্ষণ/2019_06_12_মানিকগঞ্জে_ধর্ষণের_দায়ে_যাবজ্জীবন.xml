<article>
  <headline>মানিকগঞ্জে ধর্ষণের দায়ে যাবজ্জীবন</headline>
  <url>https://www.prothomalo.com/bangladesh/article/1598798/%E0%A6%AE%E0%A6%BE%E0%A6%A8%E0%A6%BF%E0%A6%95%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-06-12T23:31:00+06:00</published_at>
  <category>ধর্ষণ</category>
  <body>মানিকগঞ্জ সদর উপজেলায় এক কলেজছাত্রীকে ধর্ষণের দায়ে এক ব্যক্তিকে যাবজ্জীবন কারাদণ্ড দিয়েছেন নারী ও শিশু নির্যাতন দমন ট্রাইব্যুনাল। পাশাপাশি ৫০ হাজার টাকা জরিমানা করেছেন। বুধবার দুপুরে ট্রাইব্যুনালের বিচারক মোহাম্মদ আলী হোসাইন এই রায় দেন।কারাদণ্ড পাওয়া ওই আসামি হলেন মিজানুর রহমান। তিনি সদর উপজেলার পূর্ব মিতরা গ্রামে বাসিন্দা। রায় ঘোষণা সময় তিনি ট্রাইব্যুনালে অনুপস্থিত ছিলেন।ট্রাইব্যুনালের সরকারি বিশেষ কৌঁসুলি (পিপি) নূরুল হুদা রুবেল বলেন, বাড়ি থেকে কলেজে আসা-যাওয়ার সময় প্রায় ওই ছাত্রীকে উত্ত্যক্ত করতেন মিজানুর রহমান। ২০০৬ সালের ২৪ ডিসেম্বর রাতে শৌচাগারে যাওয়ার পথে ওই কলেজ ছাত্রীকে ওড়না দিয়ে মুখ চেপে বাড়ির পাশে ধর্ষণ করেন মিজানুর। এই ঘটনার দুই দিন পর ওই ছাত্রী বাদী হয়ে সদর থানায় ধর্ষণ মামলা করেন। ২০০৭ সালের ১৮ ফেব্রুয়ারি মামলার তদন্ত কর্মকর্তা বিচারিক হাকিমের আদালতে অভিযোগপত্র দাখিল করেন। ওই বছরের ৭ মার্চ মামলাটি ট্রাইব্যুনালে স্থানান্তরিত হয়।নূরুল হুদা রুবেল বলেন, ঘটনার পর থেকে আসামি পলাতক রয়েছেন। এই মামলায় মোট নয়জন সাক্ষীর সাক্ষ্য নেওয়া হয়। অভিযোগ প্রমাণিত হওয়ায় ট্রাইব্যুনালের বিচারক আসামিকে যাবজ্জীবন কারাদণ্ড এবং ৫০ হাজার টাকা জরিমানা করেন।</body>
</article>
