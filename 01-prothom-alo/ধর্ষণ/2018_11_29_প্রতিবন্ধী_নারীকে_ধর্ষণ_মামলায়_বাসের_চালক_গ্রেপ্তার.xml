<article>
  <headline>প্রতিবন্ধী নারীকে ধর্ষণ মামলায় বাসের চালক গ্রেপ্তার</headline>
  <url>https://www.prothomalo.com/bangladesh/article/1567466/%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%A8%E0%A7%8D%E0%A6%A7%E0%A7%80-%E0%A6%A8%E0%A6%BE%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AC%E0%A6%BE%E0%A6%B8%E0%A7%87%E0%A6%B0-%E0%A6%9A%E0%A6%BE%E0%A6%B2%E0%A6%95</url>
  <published_at>2018-11-29T17:46:00+06:00</published_at>
  <category>ধর্ষণ</category>
  <body>টাঙ্গাইলে বাসে প্রতিবন্ধী নারীকে ধর্ষণ মামলার আসামি ওই বাসের চালক প্রায় তিন মাস পর আজ বৃহস্পতিবার গ্রেপ্তার হয়েছেন। গ্রেপ্তার হওয়া বাসচালক আলম খন্দকার ওরফে বিষু মিয়া আদালতে স্বীকারোক্তিমূলক জবানবন্দি দিয়েছেন।বঙ্গবন্ধু সেতু পূর্ব থানার উপপরিদর্শক (এসআই) কবিরুল হক জানান, আজ সকালে ভূঞাপুর উপজেলার ২ নম্বর পুনর্বাসন বাজার থেকে আলম খন্দকারকে গ্রেপ্তার করা হয়। গ্রেপ্তারের পর তিনি ধর্ষণের কথা পুলিশের কাছে স্বীকার করেন এবং আদালতে জবানবন্দি দিতে রাজি হন। পরে তাঁকে টাঙ্গাইল বিচারিক হাকিম আদালতে হাজির করা হলে জবানবন্দি দেন। জ্যেষ্ঠ বিচারিক হাকিম শামসুল আলম তাঁর জবানবন্দি লিপিবদ্ধ করেন। পরে তাঁকে জেলহাজতে পাঠানো হয়।গত ৩১ আগস্ট রাতে বঙ্গবন্ধু সেতুর পূর্ব প্রান্তের বাসস্ট্যান্ডে বাসটি পৌঁছানোর পর বাসের যাত্রী ওই প্রতিবন্ধী নারী যাত্রীকে একা পেয়ে ওই বাসের চালক আলম খন্দকার ধর্ষণ করেন। এ সময় বাসের সহকারীরা তাঁকে ধর্ষণে সহায়তা করেন। পরে টহল পুলিশ ওই নারীকে উদ্ধার করে। এ ব্যাপারে বঙ্গবন্ধু সেতু পূর্ব থানার উপপরিদর্শক (এসআই) নুরে আলম বাদী হয়ে চালক ও সহকারীদের বিরুদ্ধে মামলা করেন। ঘটনার পরপর দুই সহকারী গ্রেপ্তার হলেও চালক পলাতক ছিলেন।</body>
</article>
