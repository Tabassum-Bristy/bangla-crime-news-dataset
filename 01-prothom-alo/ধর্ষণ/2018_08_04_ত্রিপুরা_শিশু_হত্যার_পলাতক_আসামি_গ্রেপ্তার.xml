<article>
  <headline>ত্রিপুরা শিশু হত্যার পলাতক আসামি গ্রেপ্তার</headline>
  <url>https://www.prothomalo.com/bangladesh/article/1547111/%E0%A6%A4%E0%A7%8D%E0%A6%B0%E0%A6%BF%E0%A6%AA%E0%A7%81%E0%A6%B0%E0%A6%BE-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%AA%E0%A6%B2%E0%A6%BE%E0%A6%A4%E0%A6%95-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2018-08-04T18:52:00+06:00</published_at>
  <category>ধর্ষণ</category>
  <body>খাগড়াছড়ির দীঘিনালার ত্রিপুরা শিশুকে (১১) ধর্ষণের পর হত্যার ঘটনায় পলাতক আসামি মনির হোসেনকে (৩৫) গ্রেপ্তার করেছে পুলিশ। মনির উপজেলার উত্তর রশিক নগর গ্রামের বাসিন্দা। ঘটনার পর থেকে তিনি পলাতক ছিলেন।গতকাল শুক্রবার সন্ধ্যায় গোপন সংবাদের ভিত্তিতে পালিয়ে যাওয়ার সময় লংগদু ও দীঘিনালার সীমান্তবর্তী দাঙ্গাবাজার থেকে মনির হোসেনকে পুলিশ গ্রেপ্তার করে। পুলিশ জানায়, নয় মাইল এলাকায় পঞ্চম শ্রেণির ছাত্রীকে ধর্ষণের পর হত্যার ঘটনায় সন্দেহভাজন হিসেবে ৩০ জুলাই তিনজনকে গ্রেপ্তার করা হয়। কিন্তু সন্দেহভাজন আরেক আসামি মনির হোসেন (৩৫) ঘটনার পর থেকে পলাতক ছিলেন। ঘটনার পর তাঁর অটোরিকশাটি জব্দ করা হয়েছিল। গতকাল সন্ধ্যায় সোর্সের মাধ্যমে গোপন সংবাদ পেয়ে পালিয়ে যাওয়ার সময় দাঙ্গাবাজার এলাকা থেকে তাঁকে গ্রেপ্তার করা হয়। দীঘিনালা থানার ভারপ্রাপ্ত কর্মকর্তা (ওসি) মো. আবদুস সামাদ ঘটনার সত্যতা নিশ্চিত করে বলেন, ‘৩০ জুলাই বড় মেরুং এলাকার মো. শাহ আলম (৩৩), একই এলাকার মো. নজরুল ইসলাম (৩২), প্রকাশ ভান্ডারী ও মো. মনির হোসেনকে (৩৮) গ্রেপ্তার করে তিন দিনের রিমান্ডে এনে জিজ্ঞাসাবাদ করা হচ্ছে। গতকাল সন্ধ্যায় গ্রেপ্তার হওয়া মনির হোসেনকে (৩৫) জিজ্ঞাসাবাদের জন্য সাত দিনের রিমান্ড আবেদন করা হয়েছে।’দীঘিনালার নয় মাইল এলাকায় গত ২৮ জুলাই ওই ত্রিপুরা মেয়েটিকে ধর্ষণের পর গলা কেটে হত্যা করে দুর্বৃত্তরা। পুলিশ এলাকাবাসীর সহযোগিতায় ওই দিন রাত সাড়ে ১০টায় নয় মাইল এলাকার পাহাড়ের নিচ থেকে তার লাশ উদ্ধার করে। এ ঘটনায় স্কুলছাত্রীর মা বাদী হয়ে ২৯ জুলাই অজ্ঞাত লোকজনকে আসামি করে থানায় নারী ও শিশু নির্যাতন দমন আইনে মামলা করেন। হত্যাকাণ্ডের প্রতিবাদে এলাকাবাসী রোববার দীঘিনালা-খাগড়াছড়ি সড়ক অবরোধসহ মানববন্ধন কর্মসূচি পালন করে। এ ছাড়াও বিভিন্ন সংগঠন এ হত্যাকাণ্ডের প্রতিবাদে মানববন্ধন, প্রদীপ প্রজ্বালন, বিক্ষোভ মিছিলসহ বিভিন্ন কর্মসূচি পালন করে আসছে।</body>
</article>
