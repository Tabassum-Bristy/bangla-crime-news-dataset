<article>
  <headline>কলেজগেটে তরুণী ধর্ষণ মামলার আসামি মাহমুদুল তিন দিন রিমান্ডে</headline>
  <url>https://www.prothomalo.com/bangladesh/article/1507691/%E0%A6%95%E0%A6%B2%E0%A7%87%E0%A6%9C%E0%A6%97%E0%A7%87%E0%A6%9F%E0%A7%87-%E0%A6%A4%E0%A6%B0%E0%A7%81%E0%A6%A3%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%AE%E0%A6%BE%E0%A6%B9%E0%A6%AE%E0%A7%81%E0%A6%A6%E0%A7%81%E0%A6%B2-%E0%A6%A4%E0%A6%BF%E0%A6%A8-%E0%A6%A6%E0%A6%BF%E0%A6%A8</url>
  <published_at>2018-06-11T16:18:00+06:00</published_at>
  <category>ধর্ষণ</category>
  <body>রাজধানীর কলেজগেট এলাকায় তরুণীকে ধর্ষণের মামলায় গ্রেপ্তার আসামিকে তিন দিন রিমান্ডে নিয়ে জিজ্ঞাসাবাদের অনুমতি দিয়েছেন আদালত। আসামির নাম মাহমুদুল হক ওরফে রনি (৩২)।এর আগে মাহমুদুল হককে ঢাকার মুখ্য মহানগর হাকিম আদালতে হাজির করে সাত দিন রিমান্ডে নেওয়ার আবেদন করে শেরেবাংলা নগর থানার পুলিশ। শুনানি নিয়ে তিন দিনের রিমান্ড মঞ্জুর করেন আদালত।রিমান্ড আবেদনে বলা হয়, ঘটনার রহস্য উদ্‌ঘাটন এবং পলাতক আসামিকে গ্রেপ্তারের জন্য আসামি মাহমুদুল হককে রিমান্ডে নিয়ে নিবিড়ভাবে জিজ্ঞাসাবাদ করা প্রয়োজন। পলাতক আসামির নাম ফারুক।ধর্ষণের অভিযোগ এনে গতকাল রোববার এক তরুণী শেরেবাংলা নগর থানায় মামলা করেন।শেরেবাংলা নগর থানার ভারপ্রাপ্ত কর্মকর্তা (ওসি) গণেশ গোপাল বিশ্বাস জানান, বাদী মামলায় অভিযোগ করেন, শনিবার রাতে দুই তরুণী কলেজগেট এলাকায় মাহমুদুল হকের গাড়ি (ঢাকা মেট্রো-গ ২৯-৫৪১৪) থামিয়ে তাঁদের গন্তব্যে পৌঁছে দেওয়ার অনুরোধ করেন। ওই সময় গাড়ি চালাচ্ছিলেন মাহমুদুলের ব্যক্তিগত গাড়িচালক। কিছু দূর যাওয়ার পর এক তরুণীকে শিশুমেলা এলাকায় নামিয়ে দেওয়া হয়। গাড়িতে থাকা আরেকজনকে ধর্ষণ করেন মাহমুদুল। একপর্যায়ে ঘটনা টের পেয়ে রাস্তায় থাকা লোকজন গাড়ি থামিয়ে চালক ও মাহমুদুলকে পিটুনি দেয়। পিটুনির ভিডিও ফেসবুকে ভাইরাল হয়। ভাইরাল হওয়া ভিডিওতে দেখা গেছে, রাস্তায় থাকা লোকজন মাহমুদুলের গাড়ি আটক করে। এ সময় চালক ও মাহমুদুলকে পিটুনি দেওয়া হচ্ছিল।মাহমুদুল ধানমন্ডি এলাকার বাসিন্দা। তাঁর বাড়ি গাজীপুরের কাপাসিয়া এলাকায়।</body>
</article>
