<article>
  <headline>ফরিদপুরে মাদ্রাসার ছাত্রীকে ধর্ষণচেষ্টা, গ্রেপ্তার ১</headline>
  <url>https://www.prothomalo.com/bangladesh/article/1590603/%E0%A6%AB%E0%A6%B0%E0%A6%BF%E0%A6%A6%E0%A6%AA%E0%A7%81%E0%A6%B0%E0%A7%87-%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-04-25T15:58:00+06:00</published_at>
  <category>ধর্ষণ</category>
  <body>ফরিদপুরের নগরকান্দায় মাদ্রাসায় অধ্যয়নরত অষ্টম শ্রেণির এক শিক্ষার্থীকে (১৬) ধর্ষণচেষ্টার ঘটনায় মামলা হয়েছে। এ মামলার এজাহারভুক্ত আসামি ইব্রাহিম মাতুব্বর (১৯) নামের এক তরুণকে গ্রেপ্তার করেছে পুলিশ।গতকাল বুধবার রাত পৌনে ১০টার দিকে উপজেলার কোদালীয়া শহীদনগর ইউনিয়নের একটি গ্রামে এ ধর্ষণচেষ্টার ঘটনা ঘটে। এ ব্যাপারে ওই কিশোরীর মা বাদী হয়ে ইব্রাহিমসহ তিনজনকে আসামি করে আজ বৃহস্পতিবার দুপুরে নগরকান্দা থানায় একটি মামলা করেছেন।মামলার সংক্ষিপ্ত বিবরণ ও এলাকাবাসী সূত্রে জানা গেছে, মাদ্রাসায় যাওয়া–আসার পথে প্রায় প্রতিদিন ওই কিশোরীকে উত্ত্যক্ত করতেন ইব্রাহিম। গত সোমবার ওই কিশোরীর মা ইব্রাহিমের মাা ও বাবার কাছে এ ব্যাপারে প্রতিকার চান। এর দুই দিন পর গতকাল রাত পৌনে ১০টার দিকে মেয়েটি রাতের খাবার শেষ করে হাত ধোয়ার জন্য কলপাড়ে গেলে ইব্রাহিম ও তাঁর দুই সহযোগী তার মুখ চেপে ধরে আনুমানিক ৩০ গজ দূরে পুকুরপাড়ে নিয়ে যান। সেখানে নেওয়ার পর মেয়েটির মুখ গামছা দিয়ে বাঁধার চেষ্টার সময় সে চিৎকার দিলে তার পরিবারের লোকজন এগিয়ে আসেন। এ সময় ইব্রাহিম ও তাঁর সহযোগীরা পালিয়ে যান।মেয়েটির ভাই বলেন, এ ঘটনার পর রাতেই তাঁর বোনকে নগরকান্দা থানায় নিয়ে সব ঘটনা থানার ভারপ্রাপ্ত কর্মকর্তা (ওসি) মো. মিজানুর রহমানকে জানানো হয়। ওই সময় পুলিশ ইব্রাহিমকে আটক করে আনে।এ ব্যাপারে ইব্রাহিমের বাবা বলেন, তাঁর ছেলের বিরুদ্ধে যে অভিযোগ আনা হয়েছে তা মিথ্যা। তিনি বলেন, তাঁর ছেলে ষড়যন্ত্রের শিকার। মেয়েটির মা তাঁদের কাছে ছেলের বিরুদ্ধে অভিযোগ করেছিলেন। তিনি উত্তরে বলেছিলেন, ‘আমার ছেলে আর ডিস্টার্ব করবে না। করলে হাত–পা ভেঙে দেব।’ ঘটনার সত্যতা নিশ্চিত করে নগরকান্দা থানার পরিদর্শক (তদন্ত) মিরাজ হোসেন বলেন, এ ব্যাপারে ওই মেয়ের মা বাদী হয়ে ইব্রাহিমসহ তিনজনকে আসামি করে ধর্ষণচেষ্টার অভিযোগে একটি মামলা  করেছেন। ইব্রাহিমকে গ্রেপ্তার করা হয়েছে। বাকি আসামিদের গ্রেপ্তারের জন্য অভিযান চালানো হচ্ছে।</body>
</article>
