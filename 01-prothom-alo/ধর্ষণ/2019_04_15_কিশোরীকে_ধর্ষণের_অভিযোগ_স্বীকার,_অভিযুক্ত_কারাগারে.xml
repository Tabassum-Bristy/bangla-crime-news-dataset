<article>
  <headline>কিশোরীকে ধর্ষণের অভিযোগ স্বীকার, অভিযুক্ত কারাগারে</headline>
  <url>https://www.prothomalo.com/bangladesh/article/1589002/%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%B8%E0%A7%8D%E0%A6%AC%E0%A7%80%E0%A6%95%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%81%E0%A6%95%E0%A7%8D%E0%A6%A4-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-04-15T23:42:00+06:00</published_at>
  <category>ধর্ষণ</category>
  <body>কুমিল্লার দেবীদ্বার উপজেলার ১৫ বছর বয়সী এক কিশোরীকে ধর্ষণের ঘটনায় মাহফুজুর রহমান (২২) নামের এক ব্যক্তিকে গ্রেপ্তারের পর কারাগারে পাঠানো হয়েছে। গতকাল রোববার তিনি দায় স্বীকার করে আদালতে স্বীকারোক্তিমূলক জবানবন্দি দেন। এরপর আদালতের আদেশে তাঁকে কারাগারে পাঠানো হয়।অভিযুক্ত মাহফুজুর রহমান একটি মসজিদের ইমাম হিসেবে কাজ করতেন। গতকাল রোববার তাঁকে কুমিল্লার আদালতে হাজির করা হয়। আদালতে ১৬৪ ধারায় স্বীকারোক্তিমূলক জবানবন্দি দেন তিনি। পরে তাঁকে কুমিল্লা কেন্দ্রীয় কারাগারে পাঠানোর নির্দেশ দেন আদালত।পুলিশ ও স্থানীয় লোকজন জানান, গত শুক্রবার সকালে উপজেলার স্থানীয় একটি মসজিদের লাগোয়া একটি কক্ষে ধর্ষণের ঘটনা ঘটে। কিশোরী তার পরিবারকে ঘটনাটি জানায়। পরে বিষয়টি দেবীদ্বার থানা-পুলিশকে জানানো হয়। সেদিন রাতেই পুলিশ ইমামকে আটক করে। চিকিৎসার জন্য মেয়েটিকে দেবীদ্বার উপজেলা স্বাস্থ্য কমপ্লেক্সে ভর্তি করা হয়। গত শনিবার কিশোরীর বাবা বাদী হয়ে নারী ও শিশু নির্যাতন দমন আইনে দেবীদ্বার থানায় মামলা দায়ের করেন।কিশোরীর বাবা প্রথম আলোকে বলেন, এক বছর আগে মসজিদের ইমাম হিসেবে দায়িত্ব পালনের জন্য মাহফুজুর রহমান ওই এলাকায় আসেন। চলার পথে প্রায়ই ওই কিশোরীকে উত্ত্যক্ত করতেন ও কুপ্রস্তাব দিতেন মাহফুজুর। ঘটনার দিন সকালে বাড়ি যাওয়ার পথে জরুরি কথা আছে বলে ডেকে নিয়ে মেয়েটিকে ধর্ষণ করেন তিনি।দেবীদ্বার থানার ভারপ্রাপ্ত কর্মকর্তা (ওসি) জহিরুল আনোয়ার প্রথম আলোকে বলেন, রোববার বিকেলে আদালতে ১৬৪ ধারায় স্বীকারোক্তিমূলক জবানবন্দি দেন মাহফুজুর। পরে আদালত তাঁকে কারাগারে পাঠান।</body>
</article>
