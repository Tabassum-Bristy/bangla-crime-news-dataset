<article>
  <headline>রাজবাড়ীতে ষষ্ঠ শ্রেণির শিক্ষার্থীকে ধর্ষণের অভিযোগ</headline>
  <url>https://www.prothomalo.com/bangladesh/article/1589861/%E0%A6%B0%E0%A6%BE%E0%A6%9C%E0%A6%AC%E0%A6%BE%E0%A7%9C%E0%A7%80%E0%A6%A4%E0%A7%87-%E0%A6%B7%E0%A6%B7%E0%A7%8D%E0%A6%A0-%E0%A6%B6%E0%A7%8D%E0%A6%B0%E0%A7%87%E0%A6%A3%E0%A6%BF%E0%A6%B0-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-04-20T18:50:00+06:00</published_at>
  <category>ধর্ষণ</category>
  <body>টাকার লোভ দেখিয়ে রাজবাড়ীর বালিয়াকান্দি উপজেলায় ষষ্ঠ শ্রেণির এক শিক্ষার্থীকে ধর্ষণের অভিযোগ উঠেছে। আজ শনিবার সকালে ভুক্তভোগী শিক্ষার্থীর বাবা বাদী হয়ে নারী ও শিশু নির্যাতন দমন আইনে বালিয়াকান্দি থানায় মামলা করেছেন। দুপুরে মামলার একমাত্র আসামিকে গ্রেপ্তার করেছে পুলিশ।গ্রেপ্তার ব্যক্তির নাম চিত্ত প্রামানিক ওরফে চিত্তরঞ্জন (৪৫)। তিনি নবাবপুর ইউনিয়নের সোনাইকুড়ি গ্রামের বাসিন্দা।ভুক্তভোগী শিক্ষার্থী জানায়, সে বালিয়াকান্দি উপজেলার তালতলা সপ্তপল্লী মাধ্যমিক বিদ্যালয়ের ষষ্ঠ শ্রেণির শিক্ষার্থী। চিত্তরঞ্জন ১০ দিন আগে তাকে টাকা দিতে চেয়েছিলেন। এ সময় তিনি তাকে বাড়ির পাশে টয়লেটের দক্ষিণ দিকে মেহগনির বাগানে যেতে বলেন। সেখানে পৌঁছানোর পর তাকে ধর্ষণ করা হয়। কয়েক দিন পর তিনি তাকে আবারও টাকার লোভ দেখিয়ে সেখানে যেতে বলেন। কিন্তু সে সেখানে যেতে অস্বীকার করে এবং বাড়ির অভিভাবকদের জানিয়ে দেয়।মামলার বাদী বলেন, ‘আমার মেয়ে ছোট। তার সরলতার সুযোগ নিয়ে চিত্তরঞ্জন তাকে খারাপ প্রস্তাব দিত। একপর্যায়ে তাকে ধর্ষণ করেছে। বিষয়টি আমি জানার পর থানা-পুলিশকে অবহিত করি ও মামলা করি। আমি ঘটনার সুষ্ঠু তদন্ত করে অভিযুক্ত ব্যক্তির শাস্তি দাবি করছি।’বালিয়াকান্দি থানার পরিদর্শক (তদন্ত) মো. ওবায়দুল হক বলেন, আজ সকাল ১০টার দিকে ওই শিক্ষার্থীর বাবা বাদী হয়ে মামলা করে। অভিযান চালিয়ে মামলার একমাত্র আসামিকে দুপুরে গ্রেপ্তার করা হয়েছে। ভুক্তভোগী মেয়েটিকে ডাক্তারি পরীক্ষার জন্য রাজবাড়ী সদর হাসপাতালে পাঠানো হয়েছে।</body>
</article>
