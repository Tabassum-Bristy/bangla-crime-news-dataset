<article>
  <headline>হাজারীবাগে তরুণী ধর্ষণের অভিযোগে গ্রেপ্তার চারজন রিমান্ডে</headline>
  <url>https://www.prothomalo.com/bangladesh/article/1574889/%E0%A6%B9%E0%A6%BE%E0%A6%9C%E0%A6%BE%E0%A6%B0%E0%A7%80%E0%A6%AC%E0%A6%BE%E0%A6%97%E0%A7%87-%E0%A6%A4%E0%A6%B0%E0%A7%81%E0%A6%A3%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A6%9A%E0%A6%BE%E0%A6%B0%E0%A6%9C%E0%A6%A8</url>
  <published_at>2019-01-16T23:28:00+06:00</published_at>
  <category>ধর্ষণ</category>
  <body>রাজধানীর হাজারীবাগে এক তরুণীকে ধর্ষণের অভিযোগে চারজনকে গ্রেপ্তার করেছে পুলিশ। হাজারীবাগ থানা-পুলিশের আবেদনের পরিপ্রেক্ষিতে ঢাকার মুখ্য মহানগর হাকিম আদালত বুধবার তাঁদের তিন দিন রিমান্ডে নেওয়ার অনুমতি দিয়েছেন।গ্রেপ্তার চার ব্যক্তি হলেন রাজু আহসান (৪০), মনির (২৫), রাশেদ (২৫) ও মোকাদ্দেস (২৮)।ওই তরুণী মামলায় অভিযোগ করেন, তাঁর স্বামীর সঙ্গে আসামি রাজু আহসানের পূর্ববিরোধ ছিল। ১১ জানুয়ারি পূর্বপরিচিত আসামি মনিরকে তিনি রিকশা ডেকে দেওয়ার কথা বলেন। পরে মনির রিকশায় করে তাঁকে হাজারীবাগের একটি বাসায় নিয়ে যান। সেখানে জোর করে ওষুধ খাওয়ালে তিনি অচেতন হয়ে পড়েন। ১২ জানুয়ারি কয়েকজন মিলে তাঁকে ধর্ষণ করেন। পরে ওই তরুণী বাসা থেকে পালিয়ে আসতে সক্ষম হন। ১৪ জানুয়ারি ওই তরুণী হাজারীবাগ থানায় চারজনের নাম উল্লেখ করে গণধর্ষণের অভিযোগে মামলা করেন।মামলায় আরও উল্লেখ করা হয়, জ্ঞান ফিরে যখন তিনি বুঝতে পারেন তাঁকে যৌন নির্যাতন করা হয়েছে, তখন তিনি আসামিদের কাছে এ আচরণ করার কারণ জানতে চান। তরুণীর ভাষ্য, আসামিদের জবাব ছিল, ‘তোর স্বামী আমাদের সঙ্গে টেক্কা দিয়ে চলে, এটা তার প্রতিশোধ।’গ্রেপ্তার চার আসামিকে রিমান্ডে নেওয়ার আবেদনে হাজারীবাগ থানা-পুলিশ আদালতকে জানিয়েছে, ওই তরুণী এখন ঢাকা মেডিকেল কলেজ হাসপাতালের ওয়ান–স্টপ ক্রাইসিস সেন্টারে (ওসিসি) চিকিৎসাধীন। ঘটনা তদন্তের স্বার্থে আসামিদের রিমান্ডে নিয়ে জিজ্ঞাসাবাদ করা জরুরি। তবে আসামিপক্ষের আইনজীবীরা আদালতের কাছে তাঁদের মক্কেলদের নির্দোষ দাবি করেছেন।মামলার তদন্ত কর্মকর্তা হাজারীবাগ থানার ভারপ্রাপ্ত কর্মকর্তা (ওসি) ইকরাম আলী মিয়া প্রথম আলোকে বলেন, মামলাটি তদন্ত পর্যায়ে আছে। গুরুত্বের সঙ্গে তরুণীর অভিযোগ তদন্ত করা হচ্ছে।</body>
</article>
