<article>
  <headline>প্রথম শ্রেণির ছাত্রীকে ধর্ষণের অভিযোগ</headline>
  <url>https://www.prothomalo.com/bangladesh/article/1580921/%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%B6%E0%A7%8D%E0%A6%B0%E0%A7%87%E0%A6%A3%E0%A6%BF%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-02-26T23:22:00+06:00</published_at>
  <category>ধর্ষণ</category>
  <body>বরিশাল নগরে ছয় বছর বয়সী প্রথম শ্রেণির এক ছাত্রীকে ধর্ষণের অভিযোগ পাওয়া গেছে। এই ঘটনায় জড়িত থাকার অভিযোগে এক যুবককে আটক করেছে পুলিশ। গতকাল সোমবার রাতে নগরের বান্দরোড–সংলগ্ন স্টেডিয়াম কলোনি থেকে তাঁকে আটক করা হয়।আটক ওই যুবকের নাম জেহাদ (৩০)। তিনি পেশায় রিকশাচালক। পুলিশ জানায়, ওই ঘটনার পর বিষয়টি ধামাচাপা দিতে স্থানীয় একটি মহল চেষ্টা চালায়। সালিসের মাধ্যমে মীমাংসা করে দেওয়ার উদ্যোগ নেওয়া হয়। পরে এলাকার লোকজন বিষয়টি কোতোয়ালি মডেল থানায় জানালে পুলিশ অভিযান চালিয়ে জেহাদকে আটক করে।বরিশালের কোতোয়ালি মডেল থানার উপপরিদর্শক (এসআই) মোস্তাফিজুর রহমান বলেন, ২৪ ফেব্রুয়ারি রাত ৮টার দিকে শিশুটিকে প্রলোভন দেখিয়ে নগরের বান্দরোড–সংলগ্ন স্টেডিয়াম কলোনির পেছনে নিয়ে তাকে ধর্ষণ করেন রিকশাচালক জেহাদ। এ সময় ওই শিশুর চিৎকারে লোকজন ছুটে এলে জেহাদ পালিয়ে যান। মেয়েটিকে উদ্ধার করে রাতেই বরিশাল শের-ই-বাংলা মেডিকেল কলেজ হাসপাতালে নেওয়া হয়। বর্তমানে মেয়েটি হাসপাতালটির ওয়ান স্টপ ক্রাইসিস সেন্টারে (ওসিসি) চিকিৎসাধীন। এই ঘটনায় শিশুটির পরিবার নারী ও শিশু নির্যাতন দমন আইনে মামলা করার প্রস্তুতি নিচ্ছে বলেও জানান তিনি।</body>
</article>
