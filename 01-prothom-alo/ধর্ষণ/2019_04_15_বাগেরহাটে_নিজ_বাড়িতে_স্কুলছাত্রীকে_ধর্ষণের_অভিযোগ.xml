<article>
  <headline>বাগেরহাটে নিজ বাড়িতে স্কুলছাত্রীকে ধর্ষণের অভিযোগ</headline>
  <url>https://www.prothomalo.com/bangladesh/article/1588958/%E0%A6%AC%E0%A6%BE%E0%A6%97%E0%A7%87%E0%A6%B0%E0%A6%B9%E0%A6%BE%E0%A6%9F%E0%A7%87-%E0%A6%A8%E0%A6%BF%E0%A6%9C-%E0%A6%AC%E0%A6%BE%E0%A7%9C%E0%A6%BF%E0%A6%A4%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-04-15T19:33:00+06:00</published_at>
  <category>ধর্ষণ</category>
  <body>বাগেরহাট সদর উপজেলায় এক স্কুলছাত্রী নিজ বাড়িতে ধর্ষণের শিকার হয়েছে বলে অভিযোগ উঠেছে। এ ঘটনায় রোববার রাতে ওই ছাত্রীর ফুফা বাদী হয়ে বাগেরহাট মডেল থানায় একটি মামলা করেছেন।পরিবারের অভিযোগ, মেয়েটিকে বাড়িতে একা পেয়ে তাঁকে ধর্ষণ করেছেন প্রতিবেশী নিজাম শেখ (৫০)। ধর্ষণ ও মারধরের অভিযোগে দায়ের করা মামলায় নিজাম শেখ, তাঁর স্ত্রী ও ছেলেকে আসামি করা হয়েছে।মামলার এজাহার সূত্রে জানা যায়, গত শনিবার বিকেল পাঁচটার দিকে নিজ বাড়ির একটি কক্ষে মেয়েটি ঘুমিয়ে ছিল। এ সময় নিজাম শেখ ঘরে ঢুকে দরজা বন্ধ করে ওই ছাত্রীকে ধর্ষণ করেন। কিছুক্ষণ পরে ছাত্রীর দাদি বাড়িতে এসে ঘরে দরজা বন্ধ দেখে ধাক্কা দিলে নিজাম শেখ একটি দরজা দিয়ে পালিয়ে যান। পরে তিনি ঘরে ঢুকে মেয়েটিকে অচেতন অবস্থায় দেখতে পান। ঘটনার পরদিন দুপুরে ধর্ষণের বিষয়ে জানতে নিজাম শেখের বাড়িতে গেলে তিনি, তাঁর স্ত্রী ও ছেলে মিলে মেয়েটির ফুফাকে মারধর করেন।মেয়েটির ফুফা ও মামলার বাদী বলেন, মেয়েটি স্থানীয় একটি বিদ্যালয়ের সপ্তম শ্রেণির ছাত্রী। তার বাবা নেই, মা ঢাকায় চাকরি করেন। গ্রামে দাদির কাছে থেকেই পড়াশোনা করত মেয়েটি।বাগেরহাট মডেল থানার ভারপ্রাপ্ত কর্মকর্তা (ওসি) মো. মাহতাব উদ্দিন বলেন, ‘অভিযোগ পেয়ে আমরা তাৎক্ষণিক মামলা গ্রহণ করেছি। সোমবার দুপুরে বাগেরহাট সদর হাসপাতালে ওই ছাত্রীর ডাক্তারি পরীক্ষা সম্পন্ন হয়েছে। বিষয়টি তদন্তাধীন। আসামিদের বিরুদ্ধে আইনানুগ ব্যবস্থা নেওয়া হবে।’</body>
</article>
