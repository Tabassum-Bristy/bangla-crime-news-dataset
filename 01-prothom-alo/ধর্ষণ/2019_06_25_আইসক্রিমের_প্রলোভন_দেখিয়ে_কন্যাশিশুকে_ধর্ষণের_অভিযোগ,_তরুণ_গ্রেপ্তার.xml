<article>
  <headline>আইসক্রিমের প্রলোভন দেখিয়ে কন্যাশিশুকে ধর্ষণের অভিযোগ, তরুণ গ্রেপ্তার</headline>
  <url>https://www.prothomalo.com/bangladesh/article/1601104/%E0%A6%86%E0%A6%87%E0%A6%B8%E0%A6%95%E0%A7%8D%E0%A6%B0%E0%A6%BF%E0%A6%AE%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%B2%E0%A7%8B%E0%A6%AD%E0%A6%A8-%E0%A6%A6%E0%A7%87%E0%A6%96%E0%A6%BF%E0%A7%9F%E0%A7%87-%E0%A6%95%E0%A6%A8%E0%A7%8D%E0%A6%AF%E0%A6%BE%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0</url>
  <published_at>2019-06-25T19:12:00+06:00</published_at>
  <category>ধর্ষণ</category>
  <body>নারায়ণগঞ্জের সিদ্ধিরগঞ্জে আইসক্রিম খাওয়ানোর প্রলোভন দেখিয়ে ৯ বছর বয়সী এক কন্যাশিশুকে ধর্ষণ করার অভিযোগ পাওয়া গেছে। এই ঘটনায় আজ মঙ্গলবার অভিযুক্ত ওই যুবককে গ্রেপ্তার করেছে পুলিশ। গ্রেপ্তার ওই যুবকের নাম আল-আমিন (২০)।ধর্ষণের শিকার শিশুটি সিদ্ধিরগঞ্জ উপজেলার একটি স্কুলের তৃতীয় শ্রেণির ছাত্রী। মঙ্গলবার তার মা বাদী হয়ে সিদ্ধিরগঞ্জ থানায় ধর্ষণ মামলা করেন।মামলার এজাহার সূত্রে জানা যায়, সোমবার সকালে শিশুটি তার ছোট ভাইকে নিয়ে তাদের বাসার সামনে খেলছিল। পাশের বাড়ির ভাড়াটিয়া আল-আমিন আইসক্রিম খাওয়ানোর কথা বলে শিশুটিকে তাঁর কক্ষে নিয়ে যান। পরে দরজা বন্ধ করে শিশুটিকে ধর্ষণ করেন তিনি। শিশুটি রক্তাক্ত অবস্থায় কান্নাকাটি শুরু করলে তাকে কক্ষ থেকে বের করে দেওয়া হয়। বাড়িতে গিয়ে শিশুটি তার দাদির কাছে ঘটনাটি খুলে বলে। এই ঘটনায় পরিবারের সদস্য ও স্থানীয় লোকজন মিলে অভিযুক্ত আল-আমিনকে আটক করে পুলিশে সোপর্দ করেছেন।সিদ্ধিরগঞ্জ থানার উপপরিদর্শক (এসআই) শহিদুল ইসলাম বলেন, শিশুটির মা বাদী হয়ে মঙ্গলবার অভিযুক্ত আল-আমিনকে আসামি করে মামলা করেন। শিশুটির স্বাস্থ্য পরীক্ষার জন্য নারায়ণগঞ্জ জেনারেল হাসপাতালে পাঠানো হয়েছে। আসামিকে কারাগারে পাঠানোর নির্দেশ দেন আদালত।</body>
</article>
