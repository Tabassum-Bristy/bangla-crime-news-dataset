<article>
  <headline>মিরসরাইয়ে কিশোরীকে ধর্ষণের অভিযোগ</headline>
  <url>https://www.prothomalo.com/bangladesh/article/1564549/%E0%A6%AE%E0%A6%BF%E0%A6%B0%E0%A6%B8%E0%A6%B0%E0%A6%BE%E0%A6%87%E0%A7%9F%E0%A7%87-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2018-11-09T16:27:00+06:00</published_at>
  <category>ধর্ষণ</category>
  <body>চট্টগ্রামের মিরসরাইয়ে এক ত্রিপুরা কিশোরী ধর্ষণের শিকার হয়েছে বলে অভিযোগ পাওয়া গেছে। এ অভিযোগে মিরসরাই থানায় শিমুল ত্রিপুরা ও মো. মন্নান নামের দুজনের বিরুদ্ধে মামলা করেছে ওই কিশোরীর পরিবার। গতকাল বৃহস্পতিবার উপজেলার খৈয়াছড়া ইউনিয়নের উজালিয়া ত্রিপুরাপাড়ার দুই কিলোমিটার আগে একটি পাহাড়ে এ ঘটনা ঘটে।মামলার তথ্যের সত্যতা নিশ্চিত করেছেন মিরসরাই থানার ভারপ্রাপ্ত কর্মকর্তা (ওসি) জাহেদুর কবির।ওই কিশোরীর পরিবারের অভিযোগ, একটি বাগানে শ্রমিকদের পানি টানার কাজ করে মেয়েটি। বৃহস্পতিবার সকালে পাড়ার সাত-আটজনের সঙ্গে পাহাড়ে বাগান পরিষ্কার করার কাজে যায় সে। বাগান পরিষ্কারের ঠিকাদার শিমুল ত্রিপুরা গতকাল দুপুরে ওই কিশোরীকে কিছু শুকনা লাকড়ি নিয়ে বাড়িতে চলে যেতে বলেন। এ সময় তাকে কিছু দূর এগিয়ে দিতে এসে ফোনে মো. মন্নানকে ডেকে নেন। পরে তাঁরা দুজনে তাকে ধর্ষণ করেন। এ কথা জানালে মেরে ফেলার হুমকি দেওয়া হয়। মেয়েটি বাড়িতে এসে মাকে ঘটনাটি জানায়। পরে রাত হয়ে যাওয়ায় আজ সকালে তারা থানায় এসে মামলা করে।ওসি জাহেদুর কবির বলেন, ধর্ষণের অভিযোগে আজ সকালে এক ত্রিপুরা কিশোরীকে তার পরিবার ও লোকজন থানায় আনে। প্রাথমিক তদন্তে ধর্ষণের আলামত পাওয়া গেছে। অভিযোগ ওঠা ব্যক্তিদের গ্রেপ্তার করে আইনের আওতায় আনা হবে।</body>
</article>
