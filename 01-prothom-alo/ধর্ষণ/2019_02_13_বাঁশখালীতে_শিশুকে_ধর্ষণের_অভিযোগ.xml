<article>
  <headline>বাঁশখালীতে শিশুকে ধর্ষণের অভিযোগ</headline>
  <url>https://www.prothomalo.com/bangladesh/article/1578833/%E0%A6%AC%E0%A6%BE%E0%A6%81%E0%A6%B6%E0%A6%96%E0%A6%BE%E0%A6%B2%E0%A7%80%E0%A6%A4%E0%A7%87-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-02-13T17:30:00+06:00</published_at>
  <category>ধর্ষণ</category>
  <body>চট্টগ্রামের বাঁশখালীতে এক শিশুকে (১২) ধর্ষণের অভিযোগ উঠেছে। এই অভিযোগে মো. মেজবাহ (২৫) নামের এক যুবককে আসামি করে আজ বুধবার সকালে বাঁশখালী থানায় মামলা ওই করেছেন মেয়ের বাবা।মেয়েটির পরিবারের সদস্যদের অভিযোগ, বাড়ির বাইরে একা পেয়ে জোর করে তুলে নিয়ে গিয়ে ধর্ষণ করেছে অভিযুক্ত আসামি। ওই ব্যক্তি অটোরিকশার চালক এবং বিবাহিত।মেয়েটির বাবা অভিযোগ করেন, ‘আমি ইটভাটায় কাজ করি। ঘটনার দিন আমি বাড়িতে ছিলাম না। আমার মেয়ে ঠিকমতো কথা বলতে পারে না। গত ৫ ফেব্রুয়ারি রাত নয়টার দিকে আমার মেয়ে বাড়ির বাইরে প্রস্রাব করতে বের হয়। এ সময় অভিযুক্ত আসামি মেয়েকে একা পেয়ে জোর করে তুলে নিয়ে ধর্ষণ করে। বাড়ির খুব কাছেই ঘটনাটি ঘটেছে।’এই বাবা আরও বলেন, গত মঙ্গলবার তিনি বাড়িতে এলে তাঁর স্ত্রী বিষয়টি খুলে বলেন। পরে তিনি মামলা করার সিদ্ধান্ত নেন। এলাকার প্রভাবশালী কয়েকজন ঘটনাটি স্থানীয়ভাবে মীমাংসা করতে চাইলেও তিনি রাজি হননি বলে জানান।বাঁশখালী থানার ভারপ্রাপ্ত কর্মকর্তা (ওসি) কামাল হোসেন বলেন, মেয়েটিকে চট্টগ্রাম মেডিকেল কলেজ হাসপাতালে পাঠানো হয়েছে। ডাক্তারি প্রতিবেদনের ভিত্তিতে মামলা পরিচালিত হবে। অভিযুক্ত ব্যক্তিকে খুঁজছে পুলিশ।</body>
</article>
