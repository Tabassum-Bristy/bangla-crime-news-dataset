<article>
  <headline>পার্বতীপুরের পৌর মেয়রকে গ্রেপ্তারে মানববন্ধন</headline>
  <url>https://www.prothomalo.com/bangladesh/article/1602912/%E0%A6%AA%E0%A6%BE%E0%A6%B0%E0%A7%8D%E0%A6%AC%E0%A6%A4%E0%A7%80%E0%A6%AA%E0%A7%81%E0%A6%B0%E0%A7%87%E0%A6%B0-%E0%A6%AA%E0%A7%8C%E0%A6%B0-%E0%A6%AE%E0%A7%87%E0%A7%9F%E0%A6%B0%E0%A6%95%E0%A7%87-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0%E0%A7%87-%E0%A6%AE%E0%A6%BE%E0%A6%A8%E0%A6%AC%E0%A6%AC%E0%A6%A8%E0%A7%8D%E0%A6%A7%E0%A6%A8</url>
  <published_at>2019-07-06T17:50:00+06:00</published_at>
  <category>ধর্ষণ</category>
  <body>দিনাজপুরের পার্বতীপুর পৌরসভার মেয়রের বিরুদ্ধে ধর্ষণ ও হত্যাচেষ্টার অভিযোগে এক মানববন্ধন কর্মসূচি পালিত হয়েছে। আজ শনিবার দুপুরে শহরের কেন্দ্রীয় শহীদ মিনারসংলগ্ন সড়কে ওই কর্মসূচি পালন করা হয়।মানববন্ধন থেকে ধর্ষণ ও হত্যাচেষ্টা মামলার প্রধান আসামি পৌরসভার মেয়র এ জেড এম মেনহাজুল হককে দ্রুত গ্রেপ্তার ও শাস্তির দাবি তোলা হয়। এ ছাড়া পৌরসভার সব অনিয়ম, অব্যবস্থাপনা ও দুর্নীতির বিষয়েও তদন্তের দাবি জানানো হয়।পার্বতীপুর মহিলা জাগরণ সমিতির উদ্যোগে ওই মানববন্ধন হয়। এতে বক্তব্য দেন উপজেলা পরিষদের ভাইস চেয়ারম্যান ও উপজেলা মহিলা আওয়ামী লীগের সভাপতি রুকসানা বারী রুকু, প্রভাষক সুলতানা নাসরিন আরা প্রমুখ।প্রসঙ্গত, পার্বতীপুর শহরের পুরাতন বাজারের এক গৃহবধূকে (৩৫) ধর্ষণের পর হত্যাচেষ্টার অভিযোগ ওঠে। এর ভিত্তিতে ২ জুলাই পার্বতীপুর মডেল থানায় একটি মামলা হয়। মামলায় মেয়রসহ তিনজন ও অজ্ঞাতনামা আরও পাঁচজনকে আসামি করা হয়। এ ঘটনায় শুক্রবার দুপুরে আমজাদ হোসেন নামের এক ব্যক্তিকে গ্রেপ্তার করেছে পুলিশ। তবে ঘটনার পর থেকে মেয়র মেনহাজুল পলাতক আছেন।</body>
</article>
