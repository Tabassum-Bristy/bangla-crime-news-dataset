<article>
  <headline>স্কুলছাত্রীকে ধর্ষণের পর হত্যার দায়ে দুজনের যাবজ্জীবন</headline>
  <url>https://www.prothomalo.com/bangladesh/article/1604253/%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AA%E0%A6%B0-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%A6%E0%A7%81%E0%A6%9C%E0%A6%A8%E0%A7%87%E0%A6%B0</url>
  <published_at>2019-07-14T18:25:00+06:00</published_at>
  <category>ধর্ষণ</category>
  <body>বরিশালে ষষ্ঠ শ্রেণির এক স্কুলছাত্রীকে ধর্ষণের পর হত্যার দায়ে দুজনকে যাবজ্জীবন কারাদণ্ড দিয়েছেন আদালত। পাশাপাশি দুজনকে ১ লাখ টাকা করে জরিমানা, অনাদায়ে আরও দুই বছর কারাদণ্ড দেওয়া হয়েছে। বরিশাল নারী ও শিশু নির্যাতন দমন ট্রাইব্যুনালের বিচারক মো. আবু শামীম আজাদ আজ রোববার দুপুরে এ রায় দেন।সাজা পাওয়া ব্যক্তিরা হলেন—বরিশাল নগরের বিমানবন্দর থানার বাসিন্দা মনির খাঁ (২৭) ও রুবেল মীর (২৬)।রাষ্ট্রপক্ষের আইনজীবী ফয়েজুল হক রায়ের বিষয়টি নিশ্চিত করেছেন। তিনি বলেন, রায় ঘোষণার সময় আসামি মনির আদালতে উপস্থিত থাকলেও রুবেল পলাতক আছেন।মামলা সূত্রে জানা গেছে, ২০১২ সালের ২৮ জুলাই সন্ধ্যায় ষষ্ঠ শ্রেণির ওই ছাত্রী প্রতিবেশীর বাড়িতে টেলিভিশন দেখতে গিয়ে আর ফিরে আসেনি। পরের দিন ২৯ জুলাই সকালে ছাত্রীর মা লাকড়ি রাখার ঘরের আড়ার সঙ্গে ঝুলন্ত অবস্থায় মেয়ের মরদেহ দেখতে পান। পুলিশ মরদেহ উদ্ধার করে ময়নাতদন্তের জন্য বরিশাল শের-ই-বাংলা মেডিকেল কলেজ হাসপাতালের মর্গে পাঠায়। সেই সময় ওই ঘটনায় একটি অপমৃত্যু মামলা হয়। পরে ময়নাতদন্তের প্রতিবেদনে ওই ছাত্রীকে ধর্ষণ ও শ্বাসরোধে হত্যার প্রমাণ পাওয়া যায়। এরপর ২০১২ সালের ৬ নভেম্বর ওই ঘটনায় পুলিশ বাদী হয়ে অজ্ঞাতনামা আসামিদের বিরুদ্ধে মামলা করে। ওই মামলায় সিআইডি পরিদর্শক আল মামুন উল ইসলাম ২০১৪ সালের ২৪ সেপ্টেম্বর রুবেল ও মনিরকে অভিযুক্ত করে আদালতে অভিযোগপত্র জমা দেন।</body>
</article>
