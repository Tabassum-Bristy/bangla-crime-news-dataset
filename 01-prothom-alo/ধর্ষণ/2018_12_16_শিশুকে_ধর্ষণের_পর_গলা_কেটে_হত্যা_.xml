<article>
  <headline>শিশুকে ধর্ষণের পর গলা কেটে হত্যা!</headline>
  <url>https://www.prothomalo.com/bangladesh/article/1570242/%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AA%E0%A6%B0-%E0%A6%97%E0%A6%B2%E0%A6%BE-%E0%A6%95%E0%A7%87%E0%A6%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>2018-12-16T16:23:00+06:00</published_at>
  <category>ধর্ষণ</category>
  <body>রাজশাহীতে এক শিশুকে গলা কেটে হত্যা করেছে দুর্বৃত্তরা। জেলার পবা উপজেলায় গতকাল শনিবার রাতে এ ঘটনা ঘটে। পুলিশের ধারণা, শিশুটিকে ধর্ষণের পরে হত্যা করা হয়।শিশুটির পরিবার সূত্রে জানা গেছে, শিশুটি পবায় তার নানার বাড়িতে বেড়াতে এসেছিল। রাতে তাকে ঘুম পাড়িয়ে রেখে নানা-নানি পাশের বাড়িতে গানের আসরে গান শুনতে যান। এই সুযোগে দুর্বৃত্তরা তাকে ধর্ষণের পর গলা কেটে হত্যা করে ফেলে রাখে বলে পরিবারের পক্ষ থেকে অভিযোগ করা হয়েছে।রাজশাহী নগরের কর্ণাহার থানার ভারপ্রাপ্ত কর্মকর্তা (ওসি) সেলিম বাদশা বলেন, প্রাথমিকভাবে তাঁরা মনে করছেন শিশুটিকে ধর্ষণের পরই হত্যা করা হয়েছে। এ ঘটনায় এখন পর্যন্ত কাউকে গ্রেপ্তার করা যায়নি। তবে শিশুটির লাশ উদ্ধার করে ময়নাতদন্তের জন্য মর্গে পাঠানো হয়েছে।</body>
</article>
