<article>
  <headline>স্কুলছাত্রী ধর্ষণ ও হত্যা, তরুণ গ্রেপ্তার</headline>
  <url>https://www.prothomalo.com/bangladesh/article/1553971/%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%93-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%A4%E0%A6%B0%E0%A7%81%E0%A6%A3-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2018-08-16T23:10:00+06:00</published_at>
  <category>ধর্ষণ</category>
  <body>পটুয়াখালীর কলাপাড়া উপজেলার একটি গ্রামে ষষ্ঠ শ্রেণির ছাত্রীকে ধর্ষণ ও হত্যা মামলায় এক তরুণকে গ্রেপ্তার করেছে পুলিশ। আজ বৃহস্পতিবার দুপুরে উপজেলার বালিয়াতলী ইউনিয়নের বাবলাতলা বাজার থেকে তাঁকে গ্রেপ্তার করে মহিপুর থানা-পুলিশ।ওই তরুণের নাম কাওসার ঘরামী (২২)। তিনি উপজেলার সিরাজপুর গ্রামের শামসু ঘরামীর ছেলে।মহিপুর থানার ভারপ্রাপ্ত কর্মকর্তা (ওসি) মো. মিজানুর রহমান বলেন, কাওসার এলাকায় বখাটে হিসেবে চিহ্নিত। তার বিরুদ্ধে এলাকার বাসিন্দাদের অনেক অভিযোগ রয়েছে। ওই ঘটনায় সন্দেহভাজন হিসেবে তাকে গ্রেপ্তার করা হয়।মামলার বিবরণ, পুলিশ ও স্থানীয় সূত্রে জানা যায়, টিনের দোতলা ঘরের ওপর তলার একটি কক্ষে ছিল ওই কিশোরী। আর নিচ তলার এক কক্ষে এক বছরের শিশু সন্তান নিয়ে ঘুমাচ্ছিলেন তার মা। গত মঙ্গলবার রাত সাড়ে আটটার দিকে মুখোশধারী চার দুর্বৃত্ত ওই কিশোরীর কক্ষে ঢুকে তাকে নির্যাতন ও ধর্ষণ করে। এ সময় কিশোরীর চিৎকারে তার মা ও আশপাশের লোকজন এগিয়ে আসলে দুর্বৃত্তরা সটকে পড়ে। পর ওই কিশোরীকে অজ্ঞান অবস্থায় উদ্ধার করে কুয়াকাটা ২০ শয্যাবিশিষ্ট হাসপাতালে নেওয়া হলে সে মারা যায়। ময়নাতদন্ত শেষে ওই রাতেই তার লাশ দাফন করা হয়।এ ঘটনায় বুধবার দুপুরে নিহত ওই ছাত্রীর বাবা বাদী হয়ে কারও নাম উল্লেখ না করে মহিপুর থানায় ধর্ষণ ও হত্যা মামলা করেন। </body>
</article>
