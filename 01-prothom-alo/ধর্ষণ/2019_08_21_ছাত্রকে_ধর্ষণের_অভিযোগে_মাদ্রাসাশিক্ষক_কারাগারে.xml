<article>
  <headline>ছাত্রকে ধর্ষণের অভিযোগে মাদ্রাসাশিক্ষক কারাগারে</headline>
  <url>https://www.prothomalo.com/bangladesh/article/1610390/%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%95-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-08-21T19:55:00+06:00</published_at>
  <category>ধর্ষণ</category>
  <body>ছাত্রকে ধর্ষণের অভিযোগে টাঙ্গাইল কেন্দ্রীয় গোরস্থান দারুস সুন্নাহ মাদ্রাসার এক শিক্ষককে মঙ্গলবার দিবাগত রাতে গ্রেপ্তার করে পুলিশ। পরে আজ বুধবার দুপুরে আদালতের মাধ্যমে তাঁকে কারাগারে পাঠানো হয়েছে।ওই শিক্ষকের নাম মো. হাফিজুল ইসলাম (৩০)। তিনি সিরাজগঞ্জ সদর উপজেলার বেলটিয়া গ্রামের বাসিন্দা।পুলিশ সূত্রে জানা গেছে, বুধবার দুপুরে টাঙ্গাইলের অতিরিক্ত বিচারিক হাকিম (সদর থানা আমলি) আদালতে হাজির করা হলে জ্যেষ্ঠ বিচারিক হাকিম মুনিরা সুলতানা তাঁর জামিন আবেদন নামঞ্জুর করে কারাগারে পাঠানোর আদেশ দেন।মামলা ও পারিবারিক সূত্রে জানা যায়, দেলদুয়ার উপজেলার ১০ বছর বয়সী এক ছাত্র টাঙ্গাইল কেন্দ্রীয় গোরস্থান দারুস সুন্নাহ মাদ্রাসার আবাসিক ভবনের দ্বিতীয় তলার একটি ঘরে থাকত। গত ২৩ মে থেকে ছেলেটিকে বিভিন্ন সময় শিক্ষক মো. হাফিজুল ইসলাম ভয়ভীতি দেখিয়ে প্রায় রাতেই ধর্ষণ করতেন। ছাত্রটি বাধা দেওয়ার ও চিৎকার করার চেষ্টা করায় তাকে খুনের হুমকিও দিয়েছিলেন। ভয়ে শিশুটি মাদ্রাসা থেকে কয়েক দফায় পালিয়ে গিয়েছিল। একপর্যায়ে ওই ছাত্র ঘটনটি তার মাকে জানায়। এরপরই এই ঘটনায় থানায় মামলা হয়।মামলার তদন্ত কর্মকর্তা সদর থানার উপপরিদর্শক (এসআই) মনির আহমেদ বলেন, টাঙ্গাইল জেনারেল হাসপাতালে ধর্ষণের শিকার ছাত্রটির ডাক্তারি পরীক্ষা সম্পন্ন হয়েছে।</body>
</article>
