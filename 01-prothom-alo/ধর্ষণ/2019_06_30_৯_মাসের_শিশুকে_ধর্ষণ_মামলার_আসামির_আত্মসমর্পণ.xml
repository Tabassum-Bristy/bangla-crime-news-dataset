<article>
  <headline>৯ মাসের শিশুকে ধর্ষণ মামলার আসামির আত্মসমর্পণ</headline>
  <url>https://www.prothomalo.com/bangladesh/article/1601957/%E0%A7%AF-%E0%A6%AE%E0%A6%BE%E0%A6%B8%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B0-%E0%A6%86%E0%A6%A4%E0%A7%8D%E0%A6%AE%E0%A6%B8%E0%A6%AE%E0%A6%B0%E0%A7%8D%E0%A6%AA%E0%A6%A3</url>
  <published_at>2019-06-30T19:02:00+06:00</published_at>
  <category>ধর্ষণ</category>
  <body>চট্টগ্রামের ফটিকছড়ি উপজেলার ৯ মাসের এক শিশুকে ধর্ষণের ঘটনায় এক যুবক আত্মসমর্পণ করেছেন। আজ রোববার চট্টগ্রাম আদালতে আত্মসমর্পণ করেন তিনি।যুবকের নাম মুহাম্মদ মোজাম্মেল (২৬)। ঘটনার ছয় দিন পর মোজাম্মেল নিজের আইনজীবীর মাধ্যমে আত্মসমর্পণ করেন। আত্মসমর্পণের পরে মোজাম্মেল আদালতের কাছে জামিন প্রার্থনা করেন। তবে সিনিয়র জুডিশিয়াল ম্যাজিস্ট্রেট সুস্মিতা আহমদ তাঁর জামিন নামঞ্জুর করে চট্টগ্রাম কারাগারে পাঠানোর নির্দেশ দেন।আদালত পরিদর্শক বিজন বড়ুয়া মোজাম্মেলের আত্মসমর্পণের পরে কারাগারে নেওয়ার বিষয়টি নিশ্চিত করেছেন।পুলিশ ও স্থানীয় সূত্রে জানা গেছে, ৯ মাস বয়সী ওই শিশুকে বাসায় রেখে তার মা কাপড় পরিষ্কার করতে পুকুরে যান। সেই সুযোগে মোজাম্মেল গত মঙ্গলবার দুপুরে শিশুটিকে ধর্ষণ করেন। পরে শিশুটিকে রক্তাক্ত অবস্থায় দেখে মা প্রথমে তাকে উপজেলার নাজিরহাট স্বাস্থ্যকেন্দ্রে ভর্তি করেন। সেখানে অবস্থার অবনতি হলে তাকে চট্টগ্রাম মেডিকেল কলেজ হাসপাতালে স্থানান্তর করা হয়। সেখানেই বর্তমানে শিশুটি চিকিৎসাধীন। ঘটনার পরদিন বুধবার রাতে শিশুটির মামা বাদী হয়ে মোজাম্মেলকে একমাত্র আসামি করে ফটিকছড়ি থানায় মামলা করেন।</body>
</article>
