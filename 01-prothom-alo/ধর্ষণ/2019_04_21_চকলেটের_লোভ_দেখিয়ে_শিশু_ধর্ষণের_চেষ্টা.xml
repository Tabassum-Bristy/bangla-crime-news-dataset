<article>
  <headline>চকলেটের লোভ দেখিয়ে শিশু ধর্ষণের চেষ্টা</headline>
  <url>https://www.prothomalo.com/bangladesh/article/1590054/%E0%A6%9A%E0%A6%95%E0%A6%B2%E0%A7%87%E0%A6%9F%E0%A7%87%E0%A6%B0-%E0%A6%B2%E0%A7%8B%E0%A6%AD-%E0%A6%A6%E0%A7%87%E0%A6%96%E0%A6%BF%E0%A7%9F%E0%A7%87-%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE</url>
  <published_at>2019-04-21T22:16:00+06:00</published_at>
  <category>ধর্ষণ</category>
  <body>নরসিংদীর শিবপুরে চার বছরের এক শিশুকে ধর্ষণের চেষ্টার অভিযোগ পাওয়া গেছে। গত শনিবার সন্ধ্যায় এ ঘটনাটি ঘটেছে। আজ রোববার সকালে নির্যাতনের শিকার শিশুটিকে ডাক্তারি পরীক্ষা ও চিকিৎসার জন্য নরসিংদী সদর হাসপাতালে ভর্তি করা হয়েছে।পুলিশ ও শিশুটির পরিবারের সদস্যরা জানান, ধর্ষণের চেষ্টা করা ওই তরুণের নাম রায়হান মিয়া (২২)। গতকাল সন্ধ্যায় রায়হান শিশুটিকে চকলেটের লোভ দেখিয়ে নিজের ঘরে নিয়ে যায়। এরপরে সেখানে ধর্ষণের চেষ্টা করে। এ সময় শিশুটি চিৎকার শুরু করলে ভয়ে রায়হান পালিয়ে যায়। পরে শিশুটি পরিবারের লোকজনকে ঘটনাটি জানায়। খবর পেয়ে রাতেই পুলিশ ঘটনাস্থল পরিদর্শন করে এবং পরদিন সকালে শিশুটিকে নরসিংদী সদর হাসপাতালে ভর্তি করে।নরসিংদী সদর হাসপাতালের আবাসিক চিকিৎসা কর্মকর্তা সৈয়দ আমিরুল হক বলেন, ইতিমধ্যে গাইনি চিকিৎসক দিয়ে বিভিন্ন তথ্য উপাত্ত সংগ্রহ করা হয়েছে। এ ঘটনায় একটি মেডিকেল বোর্ড গঠন করা হচ্ছে বলে জানান তিনি।শিবপুর থানার পরিদর্শক (তদন্ত) মো. মুমিনুল হক বলেন, এ ঘটনায় শিশুটির দাদা বাদী হয়ে মামলা করেছেন। অভিযুক্ত রায়হান ঘটনার পর থেকে পলাতক রয়েছে। তাঁকে গ্রেপ্তারের চেষ্টা চলছে।</body>
</article>
