<article>
  <headline>খেলার সময় শিশুকে তুলে নিয়ে ধর্ষণ</headline>
  <url>https://www.prothomalo.com/bangladesh/article/1611018/%E0%A6%96%E0%A7%87%E0%A6%B2%E0%A6%BE%E0%A6%B0-%E0%A6%B8%E0%A6%AE%E0%A7%9F-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A4%E0%A7%81%E0%A6%B2%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3</url>
  <published_at>2019-08-25T13:06:00+06:00</published_at>
  <category>ধর্ষণ</category>
  <body>যশোরের চৌগাছা উপজেলায় ছয় বছরের এক শিশু ধর্ষণের শিকার হয়েছে।গতকাল শনিবার বিকেলে উপজেলার স্বরূপদাহ ইউনিয়নের একটি গ্রামে এই ঘটনা ঘটে। খেলার সময় শিশুটিকে তুলে নিয়ে শিব রায় (১৮) নামের এক তরুণ ধর্ষণ করেন বলে অভিযোগ।এ ঘটনায় শিশুটির মা বাদী হয়ে গতকাল রাতেই চৌগাছা থানায় মামলা করেছেন।শিশুটি এখন যশোরে চিকিৎসাধীন। শিশুটি চৌগাছা উপজেলার একটি প্রাথমিক বিদ্যালয়ের শিক্ষার্থী।ধর্ষণের অভিযোগ ওঠা তরুণ শিব রায়ের বাড়ি চৌগাছা উপজেলায়। ঘটনার পর থেকে তিলি পলাতক।শিশুটির মায়ের ভাষ্য, তাঁর স্বামী চিকিৎসার জন্য ভারতে আছেন। তিনি মেয়েকে নিয়ে বাড়িতে থাকেন। গতকাল বিকেলে তিনি বাড়ির বাইরে গিয়েছিলেন। আর তাঁর মেয়ে অন্য শিশুদের সঙ্গে বাড়ির বাইরে খেলছিল। বেলা তিনটার দিকে তিনি বাড়ি ফেরেন। হঠাৎ করে তাঁর মেয়ে কাঁদতে কাঁদতে দৌড়ে বাড়ির দিকে আসে। এ সময় মেয়ের রক্তক্ষরণ হচ্ছিল। মেয়ের কাছে এ বিষয়ে জানতে চান তিনি। মেয়ে জানায়, শিব রায় তাকে কষ্ট দিয়েছে।প্রচুর রক্তক্ষরণ হওয়ায় শিশুটিকে দ্রুত উপজেলা স্বাস্থ্য কমপ্লেক্সে নেওয়া হয়। সেখানে তাকে প্রাথমিক চিকিৎসা দেওয়া হয়। পরে তাকে যশোরে পাঠানো হয়।চৌগাছা উপজেলা স্বাস্থ্য কমপ্লেক্সের জরুরি বিভাগের চিকিৎসক মুঞ্জুরুল ইসলাম বলেন, শিশুটিকে ধর্ষণ করা হয়েছে। অতিরিক্ত রক্তক্ষরণ হওয়ায় তাকে প্রাথমিক চিকিৎসা দিয়ে যশোরে পাঠানো হয়েছে।চৌগাছা থানার পরিদর্শক (তদন্ত) উত্তম কুমার বিশ্বাস বলেন, ‘শিশুটি ধর্ষণের শিকার হয়েছে। সে এখনো সুস্থ হয়নি। সুস্থ হওয়ার পর তার মেডিকেল পরীক্ষা করা হবে।’উত্তম কুমার বিশ্বাস বলেন, এ ঘটনায় মামলা হয়েছে। আসামি পলাতক। তাঁকে গ্রেপ্তারের জন্য অভিযান চলছে।</body>
</article>
