<article>
  <headline>চুয়াডাঙ্গায় ধর্ষণের মামলায় যুবক গ্রেপ্তার</headline>
  <url>https://www.prothomalo.com/bangladesh/article/1588806/%E0%A6%9A%E0%A7%81%E0%A7%9F%E0%A6%BE%E0%A6%A1%E0%A6%BE%E0%A6%99%E0%A7%8D%E0%A6%97%E0%A6%BE%E0%A7%9F-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-04-14T16:46:00+06:00</published_at>
  <category>ধর্ষণ</category>
  <body>চুয়াডাঙ্গার পৌর এলাকায় সুজিত কর্মকার (২১) নামে এক যুবকের বিরুদ্ধে ধর্ষণের অভিযোগে মামলা করেছেন এক কলেজছাত্রী। মামলার পর পুলিশ ওই যুবককে গ্রেপ্তার করে। এখন তিনি কারাগারে আছেন।ধর্ষণের শিকার (ভিকটিম) কলেজছাত্রীকে ডাক্তারি পরীক্ষা শেষে আজ আদালতের মাধ্যমে পরিবারের জিম্মায় দেওয়া হয়েছে। গ্রেপ্তার সুজিত কর্মকার পৌর এলাকার বাজারপাড়ার সঞ্জিত কর্মকারের ছেলে, পেশায় মুদি ব্যবসায়ী।সদর থানা পুলিশ সূত্র জানায়, গত শনিবার চুয়াডাঙ্গা পৌর এলাকার (বাজার পাড়ার) বাসিন্দা ওই কলেজ ছাত্রী নিজে বাদী হয়ে সুজিতের বিরুদ্ধে ধর্ষণের অভিযোগে মামলা করেন। মামলার এজাহারে বলা হয়, বিয়ের প্রতিশ্রুতি দিয়ে সুজিত তাঁকে ধর্ষণ করেছেন।মামলা দায়েরের পর সদর থানা পুলিশ ধর্ষণের শিকার কলেজছাত্রীকে ডাক্তারি পরীক্ষার জন্য সদর হাসপাতালে নিয়ে যায়। সেখানে আবাসিক চিকিৎসা কর্মকর্তা (আরএমও) শামীম কবীরের নেতৃত্বে তিন সদস্যের মেডিকেল দল ডাক্তারি পরীক্ষা করে। আরএমও শামীম কবীর বলেন, ডাক্তারি পরীক্ষা করে প্রয়োজনীয় নমুনা সংগ্রহ করা হয়েছে। পরীক্ষার পর প্রকৃত ঘটনা জানা যাবে। সদর থানার পরিদর্শক (তদন্ত) আব্দুল খালেক বলেন, শনিবার দুপুরে ধর্ষণ মামলার পর রাতে সুজিতকে গ্রেপ্তার ও আজ রোববার আদালতের সোপর্দ করা হয়। এরপর তাঁকে জেলা কারাগারে পাঠানো হয়েছে।জেলা হিন্দু, বৌদ্ধ, খ্রিস্টান ঐক্য পরিষদের যুগ্ম সাধারণ সম্পাদক কিশোর কুমার কুণ্ডু বলেন, ‘সুজিত ও ধর্ষণের শিকার কলেজ ছাত্রীর পরিবার দীর্ঘদিনের পরিচিত। দুজনই প্রাপ্তবয়স্ক। হিন্দু সম্প্রদায়ের নেতারা সোমবার সন্ধ্যায় দুই পক্ষকে নিয়ে বসবেন। ইতিমধ্যে সুজিতের পরিবার থেকে বিয়ের ব্যাপারে ইতিবাচক সাড়া পাওয়া গেছে।’</body>
</article>
