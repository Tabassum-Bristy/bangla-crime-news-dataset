<article>
  <headline>প্রতিবন্ধী কিশোরীকে ধর্ষণের পর বাবাকে হুমকির অভিযোগ</headline>
  <url>https://www.prothomalo.com/bangladesh/article/1608821/%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%A8%E0%A7%8D%E0%A6%A7%E0%A7%80-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AA%E0%A6%B0-%E0%A6%AC%E0%A6%BE%E0%A6%AC%E0%A6%BE%E0%A6%95%E0%A7%87-%E0%A6%B9%E0%A7%81%E0%A6%AE%E0%A6%95%E0%A6%BF%E0%A6%B0</url>
  <published_at>2019-08-09T23:10:00+06:00</published_at>
  <category>ধর্ষণ</category>
  <body>মাদারীপুরে বাকপ্রতিবন্ধী এক কিশোরীকে গণধর্ষণের অভিযোগ উঠেছে। এই ঘটনায় শুক্রবার বিকেলে তিন তরুণকে আসামি করে মাদারীপুর সদর থানায় একটি মামলা হয়েছে। ঘটনার পর থেকে ওই তিন তরুণ পলাতক।এদিকে ধর্ষণের শিকার মেয়ের বাবা অভিযোগ করেছেন, মামলা করার পর থেকে অভিযুক্ত তরুণেরা তাঁকে হত্যার হুমকি দিচ্ছেন। তাঁদের ভয়ে বাড়ি থেকে বের হতে পারছেন না বলেও অভিযোগ করেন তিনি।পুলিশ ও ধর্ষণের শিকার কিশোরীর পরিবার সূত্রে জানা গেছে, গতকাল বৃহস্পতিবার দুপুরে গোসল করার জন্য বাড়ির পাশে একটি নদীতে যাচ্ছিল ওই কিশোরী। এ সময় তন্ময় চোকদার (২২), জিসান চোকদার (১৮) ও হাসান মোল্লা (২১) নামের তিন তরুণ মেয়েটিকে পাশের একটি ঝোপে নিয়ে গিয়ে ধর্ষণ করেন। গোসল শেষে বাড়ি না ফেরায় মেয়েটির মা তাকে খুঁজতে যান। এ সময় নদীর পাশের ঝোপের দিকে এগিয়ে গেলে অভিযুক্ত তিন তরুণ মেয়েটিকে রেখে পালিয়ে যান।শুক্রবার দুপুরে ওই কিশোরীকে মাদারীপুর সদর হাসপাতালে ভর্তি করা হয়। বিকেলে কিশোরীর বাবা বাদী হয়ে অভিযুক্ত তিন তরুণকে আসামি করে মাদারীপুর সদর মডেল থানায় নারী ও শিশু নির্যাতন দমন আইনে একটি ধর্ষণের মামলা করেন। কিন্তু মামলা করার পর থেকেই মৃত্যুর হুমকি পাচ্ছেন বলে অভিযোগ করেন তিনি। মেয়েটির বাবা বলেন, ‘মামলা করার পর থেকেই আমাকে হত্যার হুমকি দেওয়া হচ্ছে। কীভাবে এলাকায় থাকি দেখে নেবে বলে হুমকি দিচ্ছে। ভয়ে বাড়ি থেকে বের হতে পারছি না। ঘটনার সঙ্গে জড়িত ব্যক্তিদের বিচার চাই।’মাদারীপুর সদর হাসপাতালের আবাসিক চিকিৎসা কর্মকর্তা (আরএমও) শশাঙ্ক চন্দ্র ঘোষ বলেন, ধর্ষণের অভিযোগে এক প্রতিবন্ধী কিশোরীকে হাসপাতালে ভর্তি করা হয়েছে। আলামত সংগ্রহ করে পরীক্ষাগারে পাঠানো হয়েছে।মাদারীপুর সদর মডেল থানার ভারপ্রাপ্ত কর্মকর্তা (ওসি) সওগাতুল আলম প্রথম আলোকে বলেন, বিষয়টি তদন্ত করে দেখা হচ্ছে। এই ঘটনায় তিনজনকে আসামি করে থানায় একটি মামলা করেছেন কিশোরীর বাবা। আসামিদের ধরতে অভিযান চালাচ্ছে পুলিশ।</body>
</article>
