<article>
  <headline>নারী পর্যটককে ধর্ষণের অভিযোগ</headline>
  <url>https://www.prothomalo.com/bangladesh/article/1580935/%E0%A6%A8%E0%A6%BE%E0%A6%B0%E0%A7%80-%E0%A6%AA%E0%A6%B0%E0%A7%8D%E0%A6%AF%E0%A6%9F%E0%A6%95%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-02-27T09:46:00+06:00</published_at>
  <category>ধর্ষণ</category>
  <body>বান্দরবান জেলা শহরে এক নারী পর্যটককে একটি পর্যটন মোটেলে নিয়ে ধর্ষণের অভিযোগ পাওয়া গেছে। ওই নারী পর্যটক ঢাকা থেকে এক বন্ধুর সঙ্গে বান্দরবানে বেড়াতে গিয়েছিলেন। গতকাল মঙ্গলবার তিনি বান্দরবান সদর থানায় নারী ও শিশু নির্যাতন দমন আইনে মামলা করেছেন। পুলিশ ধর্ষণে সহায়তার অভিযোগে ওই মোটেলের নিরাপত্তাপ্রহরীকে গ্রেপ্তার করেছে।পুলিশ জানায়, সোমবার ঢাকার ওই নারী পর্যটক চট্টগ্রামের লোহাগাড়ার বাসিন্দা তাঁর বন্ধুকে নিয়ে বান্দরবানে বেড়াতে যান। সারা দিন ঘুরে বেড়ানোর পর রাত ১১টার দিকে খাওয়া-দাওয়ার জন্য বাসস্টেশন এলাকায় যান। নারী পর্যটককে একটি ফিলিং স্টেশনসংলগ্ন সড়কের পাশে রেখে বন্ধু একটি রেস্টুরেন্টে খাবার আনতে যান। সেখান থেকে ফিরে দেখেন বন্ধু নেই। ফোনেও না পেয়ে তাৎক্ষণিকভাবে ওই এলাকার টহলরত পুলিশকে জানান।মামলার এজাহারে বলা হয়েছে, রাস্তায় দাঁড়িয়ে থাকার সময় তাঁর বন্ধুর পরিচিত গাড়িচালক মো. রাসেল সেখানে যান। রাসেল নারী পর্যটককে বলেন, তাঁর বন্ধুকে পুলিশ মারধর করতে করতে থানায় নিয়ে যাচ্ছে। তাঁকেও ধরে নিয়ে যাবে। এ সময় তাঁকে গাড়িতে উঠতে বলেন। কিছুটা ভয়ে এবং বন্ধুর পরিচিত গাড়িচালককে বিশ্বাস করে তিনি গাড়িতে ওঠেন। রাসেল তাঁকে সেখানে একটি মোটেলে নিয়ে যান।মোটেলের নিরাপত্তাপ্রহরী ওসমান গণি (৩৫) ফটক খুলে দিয়ে উপস্থিতি খাতায় নাম না লিখে কক্ষে নিয়ে যান। সেখানে গাড়িচালক রাসেল তাঁকে ধর্ষণ করেন। পরে খাবার আনতে যাওয়ার কথা বলে তাঁকে কক্ষে রেখে রাসেল চলে যান। এ সময় নির্যাতিত নারী তাঁর বন্ধুকে ফোন করে আটকে রাখার কথা জানান। পরে পুলিশ নিয়ে গিয়ে বন্ধু তাঁকে মোটেল থেকে উদ্ধার করেন।বান্দরবান সদর থানার পরিদর্শক (তদন্ত) এনামুল হক জানিয়েছেন, মোটেলে ওই নারীকে আটকে রাখার খবর পাওয়ার সঙ্গে সঙ্গে রাত দুইটার দিকে তাঁকে উদ্ধার করা হয়। ঘটনার শিকার ওই নারী মো. রাসেল ও মোটেলের নিরাপত্তাপ্রহরী ওসমান গণির বিরুদ্ধে মামলা করেছেন। ওসমান গণিকে গ্রেপ্তার করা হয়েছে। রাসেল পলাতক রয়েছেন।এই পুলিশ কর্মকর্তা জানান, ধর্ষণের শিকার নারীর ডাক্তারি পরীক্ষা করা হবে। পুরো বিষয়টি ঢাকায় তাঁর অভিভাবকদের জানানো হয়েছে।</body>
</article>
