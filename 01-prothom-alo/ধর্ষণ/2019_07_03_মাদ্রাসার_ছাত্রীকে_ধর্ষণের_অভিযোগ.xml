<article>
  <headline>মাদ্রাসার ছাত্রীকে ধর্ষণের অভিযোগ</headline>
  <url>https://www.prothomalo.com/bangladesh/article/1602318/%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-07-03T10:33:00+06:00</published_at>
  <category>ধর্ষণ</category>
  <body>দিনাজপুরের বিরামপুরের একটি মাদ্রাসার ষষ্ঠ শ্রেণির এক ছাত্রীকে ধর্ষণের অভিযোগ পাওয়া গেছে।ধর্ষণের অভিযোগ এনে ওই ছাত্রীর বাবা বাদী হয়ে গতকাল মঙ্গলবার বিরামপুর থানায় মামলা করেছেন। এ মামলায় গতকাল রাতে সবুজ ইসলাম (২৪) নামের এক যুবককে গ্রেপ্তার করেছে পুলিশ।ছাত্রীর পরিবারের বরাত দিয়ে বিরামপুর থানার ভারপ্রাপ্ত কর্মকর্তা (ওসি) মো. মনিরুজ্জামান প্রথম আলোকে জানান, গত সোমবার ধর্ষণের ঘটনাটি ঘটে। এদিন সকাল ১০টার দিকে মাদ্রাসায় যাওয়ার পথে প্রতিবেশী সবুজ কৌশলে ওই ছাত্রীকে তাঁর বাড়িতে ডেকে নেন। ঘরে নিয়ে ছাত্রীকে ধর্ষণ করেন। সবুজের বাড়ির পাশ দিয়ে যাওয়ার সময় মেয়ের চিৎকার শুনতে পান মা। মা তাঁর দেবরকে সঙ্গে নিয়ে সবুজের বাড়িতে যান। এ সময় সবুজ পালিয়ে যান।ওসি মনিরুজ্জামান বলেন, স্থানীয় ইউনিয়ন পরিষদের চেয়ারম্যান বিষয়টি মীমাংসার কথা বলে ছাত্রীর বাবা-মাকে মামলা করা থেকে বিরত রেখেছিলেন। পরে পুলিশ ঘটনাটি জানতে পারে। এরপর ছাত্রীর বাবা গতকাল বিকেলে সবুজের বিরুদ্ধে ধর্ষণের মামলা করেন।বিরামপুর থানার পরিদর্শক (তদন্ত) মো. সোহেল রানা জানান, মামলার পর ওসি মনিরুজ্জামানের নেতৃত্বে পুলিশের একটি দল গতকাল রাত ১০টার দিকে উপজেলার কাটলা ইউনিয়ন থেকে সবুজকে গ্রেপ্তার করে।ওসি মনিরুজ্জামান প্রথম আলোকে বলেন, গ্রেপ্তারের পর সবুজ জিজ্ঞাসাবাদে ওই ছাত্রীকে ধর্ষণের কথা স্বীকার করেছেন। আজ ওই ছাত্রীকে স্বাস্থ্য পরীক্ষার জন্য হাসপাতালে পাঠানো হবে।</body>
</article>
