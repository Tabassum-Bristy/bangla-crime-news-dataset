<article>
  <headline>টাঙ্গাইলে গৃহবধূকে ধর্ষণের দায়ে তিনজনের যাবজ্জীবন</headline>
  <url>https://www.prothomalo.com/bangladesh/article/1490991/%E0%A6%9F%E0%A6%BE%E0%A6%99%E0%A7%8D%E0%A6%97%E0%A6%BE%E0%A6%87%E0%A6%B2%E0%A7%87-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%A4%E0%A6%BF%E0%A6%A8%E0%A6%9C%E0%A6%A8%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2018-05-17T17:42:00+06:00</published_at>
  <category>ধর্ষণ</category>
  <body>টাঙ্গাইলে এক সংখ্যালঘু গৃহবধূকে ধর্ষণের দায়ে তিনজনকে যাবজ্জীবন কারাদণ্ড দিয়েছেন আদালত। ধর্ষণের ঘটনার প্রায় ১৮ বছর পর এ মামলার রায় হলো।বৃহস্পতিবার দুপুরে টাঙ্গাইল নারী ও শিশু নির্যাতন দমন ট্রাইব্যুনাল আদালতের বিচারক খালেদা ইয়াসমিন এ রায় দেন। দণ্ডপ্রাপ্ত আসামিরা হচ্ছেন টাঙ্গাইলের বাসাইল উপজেলার হাবিবুর রহমান খান, ছানোয়ার খান ও রফিক মিয়া। টাঙ্গাইল নারী ও শিশু নির্যাতন দমন ট্রাইব্যুনাল আদালতের বিশেষ সরকারি কৌঁসুলি (পিপি) নাসিমুল আক্তার জানান, ১৯৯৯ সালের ৮ ডিসেম্বর রাতে টাঙ্গাইলের বাসাইল উপজেলার এক সংখ্যালঘু গৃহবধূ বাড়িতে একা ছিলেন। এ সুযোগে দণ্ডিত হাবিবুর রহমান খান ওই গৃহবধূর ঘরে ঢুকে তাঁকে ধর্ষণ করেন। ছানোয়ার খান ও রফিক মিয়া ধর্ষণে সহায়তা করেন। ঘটনার পর গৃহবধূ বাদী হয়ে ওই তিনজনকে আসামি করে আদালতে মামলা করেন। রায় ঘোষণার পর দণ্ডিত তিনজনকেই টাঙ্গাইল কারাগারে পাঠিয়ে দেওয়া হয়।</body>
</article>
