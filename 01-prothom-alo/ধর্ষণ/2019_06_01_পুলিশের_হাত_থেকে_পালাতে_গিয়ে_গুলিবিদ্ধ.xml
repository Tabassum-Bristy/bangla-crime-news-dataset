<article>
  <headline>পুলিশের হাত থেকে পালাতে গিয়ে গুলিবিদ্ধ</headline>
  <url>https://www.prothomalo.com/bangladesh/article/1597270/%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%B9%E0%A6%BE%E0%A6%A4-%E0%A6%A5%E0%A7%87%E0%A6%95%E0%A7%87-%E0%A6%AA%E0%A6%BE%E0%A6%B2%E0%A6%BE%E0%A6%A4%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7</url>
  <published_at>2019-06-01T19:55:00+06:00</published_at>
  <category>ধর্ষণ</category>
  <body>পুলিশের হাত থেকে পালাতে গিয়ে গুলিবিদ্ধ হয়েছেন ধর্ষণ মামলার এক আসামি। লালমনিরহাট সদর উপজেলার মোগলহাটে শুক্রবার দিবাগত রাতে এ ঘটনা ঘটে। পরে ওই আসামিকে উদ্ধার করে হাসপাতালে ভর্তি করা হয়েছে।গুলিবিদ্ধ আসামির নাম মো. সুজন (২৫)। তিনি লালমনিরহাট শহরের খুটামারা পিংকির মোড় এলাকার সাইদুল ইসলামের ছেলে।জেলার হাতীবান্ধা উপজেলায় এক শিশুকে (৯) ধর্ষণের অভিযোগে সুজনের বিরুদ্ধে শুক্রবার সন্ধ্যায় লালমনিরহাট সদর থানায় মামলা হয়। পুলিশ রাত ১০টার দিকে পিংকির মোড় এলাকা থেকে সুজনকে গ্রেপ্তার করে।লালমনিরহাট সদর থানার ভারপ্রাপ্ত কর্মকর্তা (ওসি) মাহফুজ আলম বলেন, ধর্ষণের মামলায় সুজনকে শুক্রবার রাতে গ্রেপ্তার করা হয়। পরে তাঁর দেওয়া তথ্যমতে, তাঁর সহযোগীদের ধরতে পুলিশ দুড়াকুটি এলাকায় অভিযান চালায়। এ সময় সুজনের সহযোগীরা পুলিশকে লক্ষ্য করে ঢিল ছোড়ে। সুযোগ বুঝে সুজন কনস্টেবল মামুনুর রশিদের হাতে কামড় দিয়ে পালানোর চেষ্টা করেন। তখন পুলিশ গুলি ছুড়লে সুজন বাঁ পায়ে গুলিবিদ্ধ হন। পুলিশ তাঁকে আটক করে প্রথমে লালমনিরহাট সদর হাসপাতালে ভর্তি করে। আজ শনিবার দুপুরে পুলিশ হেফাজতে তাঁকে রংপুর মেডিকেল কলেজ হাসপাতালে ভর্তি করা হয়।ওসি বলেন, সুজনের বিরুদ্ধে পুলিশের ওপর হামলার অভিযোগে মামলা করা হয়েছে। আগেই ধর্ষণ মামলা হয়েছে। উভয় মামলায় তাঁকে গ্রেপ্তার দেখানো হয়েছে।  লালমনিরহাট সদর হাসপাতালের জুনিয়র কনসালট্যান্ট মাহফিল হক বলেন, সুজনের বাঁ হাঁটুতে গুলি লেগেছে। তাঁকে উন্নত চিকিৎসার জন্য রংপুর মেডিকেল কলেজ হাসপাতালে পাঠানো হয়েছে।</body>
</article>
