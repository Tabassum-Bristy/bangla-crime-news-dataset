<article>
  <headline>গৃহবধূ গণধর্ষণের অভিযোগ, চার যুবক কারাগারে</headline>
  <url>https://www.prothomalo.com/bangladesh/article/1594126/%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%9A%E0%A6%BE%E0%A6%B0-%E0%A6%AF%E0%A7%81%E0%A6%AC%E0%A6%95-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-05-15T22:29:00+06:00</published_at>
  <category>ধর্ষণ</category>
  <body>বরিশালের মুলাদী উপজেলার একটি গ্রামে গৃহবধূকে (১৯) গণধর্ষণ করা হয়েছে বলে অভিযোগ উঠেছে। এই ঘটনায় গ্রেপ্তার চার যুবককে আদালতের মাধ্যমে বুধবার কারাগারে পাঠিয়েছে পুলিশ।কারাগারে পাঠানো চার যুবক হলেন নজরুল ইসলাম (২৫), রাব্বী সিকদার (২৪), রনি সরদার (২০) ও ফয়সাল খান (২১)। এই ঘটনায় গৃহবধূর স্বামী বাদী হয়ে ওই চার যুবককে আসামি করে নারী ও শিশু নির্যাতন দমন আইনে মঙ্গলবার রাতে মুলাদী থানায় মামলা করেন। এই মামলায় গ্রেপ্তার দেখিয়ে তাঁদের কারাগারে পাঠানো হয়।মামলার এজাহার সূত্রে জানা যায়, গত সোমবার ওই গৃহবধূ নিজ বাড়ি থেকে পাশের একটি গ্রামে তাঁর মামাবাড়ি যাচ্ছিলেন। ব্যাটারিচালিত অটোরিকশার চালক নজরুল ইসলাম খান তাঁকে (গৃহবধূকে) গন্তব্যে পৌঁছে দেওয়ার কথা বলে অটোতে তোলেন। পরে রাতে নজরুল তাঁর তিন বন্ধু ফয়সাল, রাব্বী ও রনির সঙ্গে যোগসাজশ করে তাঁকে গ্রামের একটি বাগানে নিয়ে যান। সেখানে ওই গৃহবধূকে পর্যায়ক্রমে চারজন মিলে ধর্ষণ করেন। এ সময় তাঁর চিৎকার শুনে স্থানীয় লোকজন ঘটনাস্থলে গিয়ে চার যুবককে আটক করে প্রথমে গ্রাম পুলিশ এবং পরে থানা-পুলিশের কাছে সোপর্দ করেন।বুধবার দুপুরে মুলাদী থানার ভারপ্রাপ্ত কর্মকর্তা (ওসি) জিয়াউল আহসান প্রথম আলোকে বলেন, মঙ্গলবার সকালে ওই গৃহবধূকে উদ্ধার করা হয়। বুধবার গ্রেপ্তার যুবকদের আদালতের মাধ্যমে কারাগারে পাঠানো হয়েছে। এ ছড়া গৃহবধূর স্বাস্থ্য পরীক্ষার জন্য তাঁকে বরিশালের শের-ই-বাংলা মেডিকেল কলেজ হাসপাতালে পাঠানো হয়েছে।</body>
</article>
