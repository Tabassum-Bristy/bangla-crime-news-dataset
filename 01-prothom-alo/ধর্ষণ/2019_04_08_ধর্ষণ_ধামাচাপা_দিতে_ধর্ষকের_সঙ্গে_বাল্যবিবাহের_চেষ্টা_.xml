<article>
  <headline>ধর্ষণ ধামাচাপা দিতে ধর্ষকের সঙ্গে বাল্যবিবাহের চেষ্টা!</headline>
  <url>https://www.prothomalo.com/bangladesh/article/1587688/%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%A7%E0%A6%BE%E0%A6%AE%E0%A6%BE%E0%A6%9A%E0%A6%BE%E0%A6%AA%E0%A6%BE-%E0%A6%A6%E0%A6%BF%E0%A6%A4%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%95%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%AC%E0%A6%BE%E0%A6%B2%E0%A7%8D%E0%A6%AF%E0%A6%AC%E0%A6%BF%E0%A7%9F%E0%A7%87%E0%A6%B0</url>
  <published_at>2019-04-08T16:15:00+06:00</published_at>
  <category>ধর্ষণ</category>
  <body>নারায়ণগঞ্জ সদর উপজেলায় গতকাল রোববার এক কিশোরীকে ধর্ষণের অভিযোগ উঠেছে। এই ঘটনা ধামাচাপা দিতে আর্থিক সুবিধা নিয়ে স্থানীয় প্রভাবশালী ব্যক্তিরা ওই কিশোরীকে ধর্ষকের সঙ্গে বিয়ে দেওয়ার চেষ্টা করেন বলে অভিযোগ পাওয়া গেছে। এই অভিযোগে ছয়জনকে আটক করেছে পুলিশ।এলাকাবাসী ও পুলিশ জানায়, গতকাল দুপুরে ১৪ বছর বয়সী কিশোরীকে ধর্ষণ করেন নাসির মিয়া নামের এক ব্যক্তি। বিষয়টি ওই কিশোরী তার পরিবারকে জানালে তারা থানায় মামলা করতে চায়। তখন স্থানীয় প্রভাবশালী ব্যক্তিরা বিষয়টি ধামাচাপা দিতে ওই কিশোরীর পরিবারকে চাপ দেন। তাঁরা নাসিরের পরিবারের কাছ থেকে আর্থিক সুবিধা নেন। এরপর গতকাল রাতে স্থানীয় কাজির সহকারী ফিরোজ আলমকে ডেকে এনে ওই কিশোরীর সঙ্গে নাসিরের বিয়ে পড়ানোর উদ্যোগ নেন। বিষয়টি এলাকার লোকজন জানতে পেরে পুলিশে খবর দেয়। পরে পুলিশ গিয়ে নাসির মিয়া (২৫), কাজির সহকারী ফিরোজ আলম (৪৫), খোরশেদ আলম (৪৫), আনোয়ার হোসেন (৪৫), মনির হোসেন (৪৬) ও আরিফুর রহমানকে (৩৫) আটক করে।ফতুল্লা মডেল থানার পরিদর্শক আবদুল আজিজ ছয়জনকে আটক করার খবরের সত্যতা নিশ্চিত করেন। তিনি বলেন, কিশোরীর শারীরিক পরীক্ষা-নিরীক্ষার জন্য নারায়ণগঞ্জ জেনারেল হাসপাতালে পাঠানো হয়েছে। এ ঘটনায় মামলা দায়েরের প্রস্তুতি চলছে।</body>
</article>
