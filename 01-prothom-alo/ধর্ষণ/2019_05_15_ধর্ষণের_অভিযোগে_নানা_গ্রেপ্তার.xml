<article>
  <headline>ধর্ষণের অভিযোগে নানা গ্রেপ্তার</headline>
  <url>https://www.prothomalo.com/bangladesh/article/1593981/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%A8%E0%A6%BE%E0%A6%A8%E0%A6%BE-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-05-15T11:17:00+06:00</published_at>
  <category>ধর্ষণ</category>
  <body>পঞ্চগড়ের আটোয়ারী উপজেলায় আট বছর বয়সী একটি শিশুকে ধর্ষণের অভিযোগে এক বৃদ্ধকে গ্রেপ্তার করেছে পুলিশ। আবদুল খালেক (৬২) নামের ওই বৃদ্ধ সম্পর্কে শিশুটির নানা। শিশুটির মায়ের মামা। গতকাল মঙ্গলবার রাতে শিশুটির বাবা আবদুল খালেকের বিরুদ্ধে ধর্ষণের অভিযোগে মামলা করেন।শিশুটিকে গতকাল বিকেলে প্রথমে আটোয়ারী উপজেলা স্বাস্থ্য কমপ্লেক্সে ভর্তি করা হয়। সন্ধ্যায় মেডিকেল পরীক্ষার জন্য পঞ্চগড় আধুনিক সদর হাসপাতালে পাঠানো হয়। শিশুটি এখন সেখানে চিকিৎসাধীন।পুলিশ ও গ্রামবাসী সূত্রে জানা যায়, গতকাল দুপুরে আবদুল খালেক ওই গ্রামে ভাগনির (শিশুটির মা) বাসায় বেড়াতে যান। মামা ও মেয়েকে বাসায় রেখে শিশুটির মা বাড়ির পাশে একটি দোকানে নাশতা কিনতে যান। এই সুযোগে আবদুল খালেক শিশুটিকে ধর্ষণ করেন বলে অভিযোগ ওঠে। শিশুটির চিৎকারে মা ও প্রতিবেশীরা ছুটে এসে আবদুল খালেককে আটক করেন। পরে স্থানীয় লোকজন আটোয়ারী উপজেলা নির্বাহী কর্মকর্তা (ইউএনও) শারমিন সুলতানাকে খবর দিলে তিনি পুলিশসহ ঘটনাস্থলে উপস্থিত হন। আটক আবদুল খালেককে সেখান থেকে থানায় নিয়ে যায় পুলিশ।আটোয়ারী থানার ভারপ্রাপ্ত কর্মকর্তা (ওসি) মো. আবদুর রাজ্জাক জানান, গতকাল রাতে শিশুটির বাবা বাদী হয়ে স্ত্রীর মামা আবদুল খালেকের বিরুদ্ধে ধর্ষণের মামলা করেন। ওই মামলায় গ্রেপ্তার দেখিয়ে আজ বুধবার তাঁকে আদালতের মাধ্যমে জেলহাজতে পাঠানোর প্রস্তুতি নেওয়া হচ্ছে।</body>
</article>
