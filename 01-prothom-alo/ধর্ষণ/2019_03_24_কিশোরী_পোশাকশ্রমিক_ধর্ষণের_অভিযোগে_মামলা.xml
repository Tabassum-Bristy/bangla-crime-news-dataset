<article>
  <headline>কিশোরী পোশাকশ্রমিক ধর্ষণের অভিযোগে মামলা</headline>
  <url>https://www.prothomalo.com/bangladesh/article/1585069/%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80-%E0%A6%AA%E0%A7%8B%E0%A6%B6%E0%A6%BE%E0%A6%95%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-03-24T17:03:00+06:00</published_at>
  <category>ধর্ষণ</category>
  <body>ময়মনসিংহের নান্দাইলে ১৫ বছর বয়সী এক কিশোরী পোশাকশ্রমিককে ধর্ষণের অভিযোগে মামলা হয়েছে। এ ঘটনায় আজ রোববার ওই কিশোরীর মা বাদী হয়ে দুজনকে আসামি করে নান্দাইল মডেল থানায় নারী ও শিশু নির্যাতন দমন আইনে একটি মামলা করেছেন। পুলিশ একই উপজেলার স্বপন মিয়াকে (২২) গ্রেপ্তার করে আদালতের মাধ্যমে কারাগারে পাঠিয়েছে।মামলার বিবরণ ও কিশোরীর মায়ের সঙ্গে কথা বলে জানা গেছে, ওই কিশোরী গাজীপুরের একটি পোশাক কারখানায় চাকরি করে। মাস চারেক আগে কিশোরীর মুঠোফোনে একটি অপরিচিত নম্বর থেকে কল আসে। সেই কলের মাধ্যমে স্বপন মিয়া নামের একজনের কিশোরীর পরিচয় হয়। তবে মেয়েটির বিয়ের বয়স না হওয়ায় মা স্বপন মিয়াকে মেয়ের সঙ্গে কথা বলতে বা দেখা-সাক্ষাৎ করতে নিষেধ করেন। স্বপন সেই কথায় কান দেননি। এক সপ্তাহ আগে মেয়েটি ছুটিতে বাড়িতে আসে। স্বপন বিষয়টি জেনে মনসুর নামের এক সহযোগীকে নিয়ে গতকাল শনিবার মেয়েটির গ্রামে যান। সন্ধ্যা সাতটার দিকে কিশোরীকে ফোনে ডেকে বাড়ির বাইরে নিয়ে যান স্বপন। মনসুরের সহায়তায় স্বপন কিশোরীকে ধর্ষণ করেন। কিশোরীর চিৎকারে লোকজন গিয়ে স্বপনকে আটক করে পুলিশে সোপর্দ করেন।নান্দাইল মডেল থানার উপপরিদর্শক (এসআই) মো. আবু তালেব বলেন, ডাক্তারি পরীক্ষার জন্য মেয়েটিকে আজ ময়মনসিংহ মেডিকেল কলেজ হাসপাতালে পাঠানো হয়েছে। মেয়ের জবানবন্দির জন্য বিচারিক হাকিমের কাছে নেওয়া হবে।</body>
</article>
