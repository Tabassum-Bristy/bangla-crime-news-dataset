<article>
  <headline>কিশোরী অন্তঃসত্ত্বা, কিশোরের বিরুদ্ধে মামলা</headline>
  <url>https://www.prothomalo.com/bangladesh/article/1602128/%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80-%E0%A6%85%E0%A6%A8%E0%A7%8D%E0%A6%A4%E0%A6%83%E0%A6%B8%E0%A6%A4%E0%A7%8D%E0%A6%A4%E0%A7%8D%E0%A6%AC%E0%A6%BE-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-07-01T20:49:00+06:00</published_at>
  <category>ধর্ষণ</category>
  <body>পিরোজপুরের নাজিরপুর উপজেলায় কিশোরীকে (১২) ধর্ষণের অভিযোগে এক কিশোরের (১৫) বিরুদ্ধে মামলা হয়েছে। ওই কিশোরী অন্তঃসত্ত্বা হয়ে পড়েছে বলে মামলার এজাহারে উল্লেখ করা হয়েছে। রোববার রাতে মেয়েটির মামা বাদী হয়ে ওই মামলা করেন।পরিবার ও মামলার এজাহার সূত্রে জানা যায়, অভিযুক্ত কিশোর নাজিরপুরের একটি স্কুলের অষ্টম শ্রেণির ছাত্র। ওই কিশোরীর মা-বাবা ভারতে থাকেন। মেয়েটি মামার বাড়িতে থেকে স্থানীয় একটি বিদ্যালয়ে পঞ্চম শ্রেণিতে পড়ে। সাত মাস আগে তার মামার বাড়ির এলাকার এক কিশোর মেয়েটির সঙ্গে শারীরিক সম্পর্ক করে। এরপর থেকে সে মেয়েটির সঙ্গে শারীরিক সম্পর্ক চালিয়ে আসছিল। চার মাস আগে মেয়েটি অন্তঃসত্ত্বা হয়ে পড়ে। কিশোরী বিষয়টি কিশোরকে জানায়। এতে কিশোর ক্ষুব্ধ হয়ে কিশোরীকে হত্যার হুমকি ও ভয়ভীতি দেখায়। পরে মেয়েটি ভয় পেয়ে বিষয়টি গোপন করে রাখে। সম্প্রতি প্রতিবেশীরা মেয়েটির শারীরিক পরিবর্তন লক্ষ্য করে বিষয়টি তার নানিকে জানান। এরপর মেয়েটি তার নানির কাছে শারীরিক সম্পর্ক ও অন্তঃসত্ত্বা হওয়ার কথা স্বীকার করে। মেয়েটির স্বজনেরা বিষয়টি মীমাংসা করতে ব্যর্থ হয়। পরে স্থানীয় থানায় মামলা করেন মেয়েটির মামা। মামলার পর থেকে ওই কিশোর পলাতক।নাজিরপুর থানার ভারপ্রাপ্ত কর্মকর্তা (ওসি) মো. মুনিরুল ইসলাম বলেন, এই ঘটনায় মামলা নেওয়া হয়েছে। সোমবার সকালে মেয়েটির স্বাস্থ্য পরীক্ষার জন্য পিরোজপুর সিভিল সার্জনের কার্যালয়ে পাঠানো হয়েছে। ওই কিশোরকে গ্রেপ্তারের চেষ্টা চলছে।</body>
</article>
