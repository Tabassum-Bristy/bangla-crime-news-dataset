<article>
  <headline>সুবর্ণচরের সেই গৃহবধূ গণধর্ষণ মামলার পলাতক আসামি গ্রেপ্তার</headline>
  <url>https://www.prothomalo.com/bangladesh/article/1597624/%E0%A6%B8%E0%A7%81%E0%A6%AC%E0%A6%B0%E0%A7%8D%E0%A6%A3%E0%A6%9A%E0%A6%B0%E0%A7%87%E0%A6%B0-%E0%A6%B8%E0%A7%87%E0%A6%87-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%AA%E0%A6%B2%E0%A6%BE%E0%A6%A4%E0%A6%95-%E0%A6%86%E0%A6%B8%E0%A6%BE%E0%A6%AE%E0%A6%BF</url>
  <published_at>2019-06-03T23:56:00+06:00</published_at>
  <category>ধর্ষণ</category>
  <body>নোয়াখালীর সুবর্ণচরের আলোচিত সেই গৃহবধূ গণধর্ষণের ঘটনার মামলার পলাতক এক আসামিকে গ্রেপ্তার করেছে পুলিশ। সোমবার বিকেলে লক্ষ্মীপুরের রামগতি সীমানার জাহাজমারা বাজার এলাকা থেকে তাঁকে গ্রেপ্তার করে চরজব্বর থানা-পুলিশ।গ্রেপ্তার ওই আসামির নাম মো. হানিফ (৩৫)। এ ছাড়া একই মামলায় পলাতক চারজন আসামির বাড়ি থেকে মালামাল জব্দ করেছে পুলিশ। পলাতক ওই চার আসামি হলেন মো. সোহেল, মো. মিন্টু, মোশারফ হোসেন ও মো. চৌধুরী।প্রসঙ্গত, গত ৩০ ডিসেম্বর রাতে স্বামী-সন্তানদের বেঁধে রেখে গৃহবধূকে মারধর ও গণধর্ষণ করা হয়। পরদিন ৩১ ডিসেম্বর দুপুরে তাঁকে নোয়াখালী জেনারেল হাসপাতালে ভর্তি করা হয়। একই দিন তাঁর স্বামী বাদী হয়ে ৯ জনের নাম উল্লেখ করে চরজব্বর থানায় মামলা করেন। পরে মামলাটি তদন্ত করে ঘটনার ইন্ধনদাতা বহিষ্কৃত আওয়ামী লীগ নেতা রুহুল আমিনসহ ১৬ জনের বিরুদ্ধে আদালতে অভিযোগপত্র দেয় জেলা গোয়েন্দা পুলিশ (ডিবি)।পুলিশ জানায়, এ মামলায় রুহুল আমিনসহ ১১ জন আসামি বর্তমানে কারাগারে রয়েছেন। পলাতক ছিলেন মো. হানিফসহ পাঁচজন। যাঁদের মধ্যে হানিফকে গ্রেপ্তার করা হলো। গ্রেপ্তার আসামিদের মধ্যে ৮ জন ১৬৪ ধারায় আদালতে স্বীকারোক্তিমূলক জবানবন্দি দিয়েছেন। </body>
</article>
