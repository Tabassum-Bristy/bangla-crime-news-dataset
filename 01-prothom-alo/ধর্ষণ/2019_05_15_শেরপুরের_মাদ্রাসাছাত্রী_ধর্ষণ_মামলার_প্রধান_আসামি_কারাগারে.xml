<article>
  <headline>শেরপুরের মাদ্রাসাছাত্রী ধর্ষণ মামলার প্রধান আসামি কারাগারে</headline>
  <url>https://www.prothomalo.com/bangladesh/article/1594111/%E0%A6%B6%E0%A7%87%E0%A6%B0%E0%A6%AA%E0%A7%81%E0%A6%B0%E0%A7%87%E0%A6%B0-%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8-%E0%A6%86%E0%A6%B8%E0%A6%BE%E0%A6%AE%E0%A6%BF</url>
  <published_at>2019-05-15T21:17:00+06:00</published_at>
  <category>ধর্ষণ</category>
  <body>শেরপুরের শ্রীবরদীতে মাদ্রাসাছাত্রী (১৪) ধর্ষণের মামলায় প্রধান আসামি আবু সালেহ জাকারিয়া মো. উজ্জ্বল (৩৮) আদালতে আত্মসমর্পণ করেছেন। এরপর আদালত তাঁকে কারাগারে পাঠিয়েছেন। আজ বুধবার বিকেলে তাঁকে কারাগারে পাঠানোর আদেশ দেন আদালত।পুলিশ সূত্রে জানা যায়, আবু সালেহ জাকারিয়া মো. উজ্জ্বল উপজেলার শঙ্করঘোষ গ্রামের বাসিন্দা। পেশায় তিনি একজন অটোরিকশার চালক।আদালত সূত্রে জানা গেছে, আজ বুধবার দুপুরে আইনজীবীর মাধ্যমে আসামি উজ্জ্বল জ্যেষ্ঠ বিচারিক হাকিম নাহিদ সুলতানার আদালতে আত্মসমর্পণ করে জামিনের আবেদন করেন। রাষ্ট্র ও আসামি উভয় পক্ষের আইনজীবীদের শুনানি শেষে আদালত জামিনের আবেদন বাতিল করেন এবং উজ্জ্বলকে কারাগারে পাঠানোর নির্দেশ দেন। আদালত পুলিশের উপসহকারী পরিদর্শক (এএসআই) মো. আবু সাইদ এসব তথ্য প্রথম আলোকে নিশ্চিত করেছেন।উজ্জ্বলের বিরুদ্ধে করা মামলার এজাহার ও পুলিশ সূত্রে জানা যায়, ১ মে দুপুরে শ্রীবরদী উপজেলার একটি গ্রামের বাড়িতে উজ্জ্বল এক ছাত্রীকে ধর্ষণ করেন। এ ঘটনায় ছাত্রীর মা বাদী হয়ে উজ্জ্বলসহ চারজনের বিরুদ্ধে থানায় মামলা করেন। মামলার পর থেকে উজ্জ্বলসহ বাকি আসামিরা পালাতক ছিলেন।শ্রীবরদী থানার উপপরিদর্শক(এসআই) ও মামলার তদন্ত কর্মকর্তা মো. জুলহাস উদ্দিন বলেন, এ ঘটনায় উজ্জ্বলের রিমান্ড চেয়ে আদালতে আবেদন করা হবে না। তবে প্রথম আলোকে তিনি বলেন, মামলার অন্য আসামিদের গ্রেপ্তারে পুলিশ চেষ্টা করছে।</body>
</article>
