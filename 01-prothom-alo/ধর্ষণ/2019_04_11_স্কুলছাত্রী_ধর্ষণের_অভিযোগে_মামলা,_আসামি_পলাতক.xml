<article>
  <headline>স্কুলছাত্রী ধর্ষণের অভিযোগে মামলা, আসামি পলাতক</headline>
  <url>https://www.prothomalo.com/bangladesh/article/1588280/%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%AA%E0%A6%B2%E0%A6%BE%E0%A6%A4%E0%A6%95</url>
  <published_at>2019-04-11T19:22:00+06:00</published_at>
  <category>ধর্ষণ</category>
  <body>রাজবাড়ীর বালিয়াকান্দি উপজেলার একটি গ্রামে স্কুলছাত্রীকে (১২) ধর্ষণের অভিযোগ উঠেছে। এই ঘটনায় ওই ছাত্রীর বাবা বাদী হয়ে বুধবার রাতে বালিয়াকান্দি থানায় মামলা করেছেন। ধর্ষণে অভিযুক্ত ইউনুস আলী মিয়া ওরফে ইল্লোছ মিয়া (৫৫) তিন সন্তানের জনক।ওই ছাত্রীর বাবা ও মামলার এজাহার সূত্রে জানা যায়, ২ এপ্রিল বিকেল সোয়া পাঁচটার দিকে মেয়েটি ছাগলের জন্য ঘাস আনতে বাড়ি থেকে বের হয়। ইউনুস আলী মিয়া তাকে জানায় পানের বরজে ঘাস আছে। তখন ওই মেয়েটি পানের বরজ থেকে ঘাস আনতে যায়। আর সেখানে কাঁচি দিয়ে ভয় দেখিয়ে মেয়েটিকে ধর্ষণ করেন ইউনুস আলী।ওই স্কুলছাত্রীর চাচি প্রথম আলোকে বলেন, গত মঙ্গলবার স্কুলে গিয়ে প্রধান শিক্ষককে পুরো ঘটনা খুলে বলেছে মেয়েটি। প্রধান শিক্ষক তাদের থানায় অভিযোগ করতে বলেন। মেয়ের ভবিষ্যতের কথা ভেবে প্রথমে বিষয়টি গোপন রাখতে চেয়েছিলেন তারা। তাই প্রাথমিকভাবে থানা-পুলিশকে জানানো হয়নি। তবে পরে থানায় মামলা করা হয়েছে।স্কুলের প্রধান শিক্ষক বলেন, তিনি পরিবারের সদস্যদের থানায় মামলা করার পরামর্শ দিয়েছেন। এই ঘটনায় তিনি সাংবাদিকদের সহযোগিতা চেয়েছেন।বালিয়াকান্দি থানার ভারপ্রাপ্ত কর্মকর্তা (ওসি) এ কে এম আজমল হুদা বলেন, ওই স্কুলছাত্রীকে উদ্ধার করে বৃহস্পতিবার সকালে রাজবাড়ী সদর হাসপাতালে ডাক্তারি পরীক্ষা করানো হয়েছে। পরে জবানবন্দি নেওয়ার জন্য রাজবাড়ী আদালতে পাঠানো হয়। পলাতক আসামিকে গ্রেপ্তারে চেষ্টা চলছে।</body>
</article>
