<article>
  <headline>ধর্ষণ মামলায় মির্জাপুর পৌর বিএনপির সাধারণ সম্পাদক গ্রেপ্তার</headline>
  <url>https://www.prothomalo.com/bangladesh/article/1594208/%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AE%E0%A6%BF%E0%A6%B0%E0%A7%8D%E0%A6%9C%E0%A6%BE%E0%A6%AA%E0%A7%81%E0%A6%B0-%E0%A6%AA%E0%A7%8C%E0%A6%B0-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF%E0%A6%B0-%E0%A6%B8%E0%A6%BE%E0%A6%A7%E0%A6%BE%E0%A6%B0%E0%A6%A3-%E0%A6%B8%E0%A6%AE%E0%A7%8D%E0%A6%AA%E0%A6%BE%E0%A6%A6%E0%A6%95</url>
  <published_at>2019-05-16T15:55:00+06:00</published_at>
  <category>ধর্ষণ</category>
  <body>টাঙ্গাইলের মির্জাপুরে ১৪ বছর বয়সী এক স্বজনকে ধর্ষণের অভিযোগে করা মামলায় মির্জাপুর পৌর বিএনপির সাধারণ সম্পাদক মো. জুলহাস মিয়াকে গ্রেপ্তার করেছে পুলিশ। গতকাল বুধবার রাতে মির্জাপুর বাজারের ইউনিয়ন পাড়া এলাকায় তাঁর বাসভবন থেকে গ্রেপ্তারের পর আজ বৃহস্পতিবার তাঁকে টাঙ্গাইলের আদালতে পাঠানো হয়।পুলিশ জানায়, ৬ মে রাতে কিশোরী ধর্ষণের শিকার হওয়ার অভিযোগে করে। পরে গতকাল ওই কিশোরী মির্জাপুর থানায় জুলহাসের বিরুদ্ধে ধর্ষণের অভিযোগ মামলা করে। গতকালই পুলিশ তাঁকে গ্রেপ্তার করে।পুলিশ জানায়, মেয়েটির জন্মের এক বছরের মাথায় তার বাবা-মায়ের বিয়ে বিচ্ছেদ হয়ে যায়। মেয়েটির বাবা বর্তমানে প্রবাসী। বিদেশে যাওয়ার আগে ভরসা করে তিনি জুলহাসের কাছে মেয়েকে রেখে যান।মির্জাপুর থানার ভারপ্রাপ্ত কর্মকর্তা (ওসি) এ কে এম মিজানুল হক বলেন, ওই মেয়েকে শারীরিক পরীক্ষা-নিরীক্ষার জন্য টাঙ্গাইলের ২৫০ শয্যা বিশিষ্ট হাসপাতালে পাঠানো হয়েছে। আর জুলহাসকে আজ সকালে আদালতে পাঠানো হয়েছে। </body>
</article>
