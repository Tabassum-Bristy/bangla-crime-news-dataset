<article>
  <headline>ধর্ষণ হয়েছে, কিন্তু করেছিল কে?</headline>
  <url>https://www.prothomalo.com/entertainment/article/1560709/%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%B9%E0%A7%9F%E0%A7%87%E0%A6%9B%E0%A7%87-%E0%A6%95%E0%A6%BF%E0%A6%A8%E0%A7%8D%E0%A6%A4%E0%A7%81-%E0%A6%95%E0%A6%B0%E0%A7%87%E0%A6%9B%E0%A6%BF%E0%A6%B2-%E0%A6%95%E0%A7%87</url>
  <published_at>2018-10-09T17:40:00+06:00</published_at>
  <category>ধর্ষণ</category>
  <body> বলিউডের বয়োজ্যেষ্ঠ অভিনেতা অলক নাথের বিরুদ্ধে ধর্ষণের অভিযোগ উঠেছে। ছোট পর্দার স্ক্রিপ্ট রাইটার, পরিচালক ও প্রযোজক বিনতা নন্দা জানিয়েছেন, ১৯ বছর আগে অলোক নাথ তাঁকে ধর্ষণ করেছেন। এবার এই অভিযোগ প্রসঙ্গে মুখ খুলেছেন অভিনেতা অলোক নাথ। ধর্ষণের অভিযোগ অস্বীকার না করলেও বিষয়টি সরাসরি নিজের কাঁধেও নিচ্ছেন না তিনি। তাহলে ধর্ষণটা করেছিল কে?বিনতা নন্দা তাঁর নিজের ধর্ষণের ভয়াবহ ঘটনা ফেসবুকে প্রকাশের পর তা ভাইরাল হয়ে যায়। এতে হতবাক হয় টেলিভিশন ও চলচ্চিত্র অঙ্গন। নিজের বিরুদ্ধে অভিযোগ প্রসঙ্গে অলোক নাথ বলেছেন, ধর্ষণের ঘটনা ঘটেছে বটে, কেউ একজন সেটা করেছে। অলোক নাথ আরও বলেন, এ নিয়ে তিনি বেশি কিছু বলতে চান না, কেননা সেটা বাড়াবাড়ি হয়ে যাবে। এ অভিযোগ প্রসঙ্গে অলোক নাথ বলেন, ‘নারীরা দুর্বল বলে লোকে কেবল তাদের কথাই শোনে।’এ সময় তিনি আরেকটি ঘটনার উল্লেখ করেন। ঘটনাটি ১৯৯৪ সালের। তখন জি টিভির অন্যতম জনপ্রিয় সিরিয়াল ছিল ‘তারা’। ওই সিরিয়ালের মুখ্য দুটি চরিত্রে অভিনয় করছিলেন অলোক নাথ ও নবনীত নিশান। শুটিংয়ের সেটে অলোক নাথ নানাভাবে নবনীত নিশানকে হেনস্তা করতেন। ওই সময় সেটের সবাই চুপ করে থাকতেন। একসময় অলোক নাথের ব্যাপারে কর্তৃপক্ষের কাছে নবনীত নিশান অভিযোগ করেন। কর্তৃপক্ষ তদন্ত করে অভিযোগের সত্যতা পায়। এরপর সিরিয়াল থেকে অলোক নাথকে বাদ দেওয়া হয়। ‘তারা’ সিরিয়ালের স্ক্রিপ্ট রাইটার ও প্রযোজক ছিলেন বিনতা নন্দা।ধর্ষণের অভিযোগ প্রসঙ্গে সিনে অ্যান্ড টিভি আর্টিস্টস অ্যাসোসিয়েশনের (সিনটা) নির্বাহী সদস্য সুশান্ত সিং জানিয়েছেন, এরই মধ্যে অলোক নাথকে কারণ দর্শানোর নোটিশ দেওয়া হয়েছে।অভিনেত্রী তনুশ্রী দত্ত অভিনেতা নানা পাটেকারের বিরুদ্ধে যৌন হয়রানির অভিযোগ করার মধ্য দিয়ে বলিউডে ‘হ্যাসট্যাগ মিটু’ আন্দোলন নতুন গতি পায়। এরপর বলিউডের নারীরা একের পর এক তাঁদের যৌন হয়রানির পুরোনো ঘটনা প্রকাশ করতে শুরু করেছেন। সেসবের শেষ ও ভয়াবহতম ঘটনা চিত্রনাট্যকার, পরিচালক ও প্রযোজক বিনতা নন্দাকে ধর্ষণের অভিযোগ। অভিনেতা অলোক নাথ বিনতা নন্দার বন্ধুর স্বামী। একে অপরের বাড়িতে যাতায়াত ছিল তাঁদের। এ ছাড়া একই সঙ্গে টেলিভিশনে কাজ করতেন তাঁরা। ১৯ বছর আগে একটি নৈশভোজ থেকে ফেরার পথে গভীর রাতে চেতনানাশক খাইয়ে বিনতাকে গাড়ির ভেতরে ধর্ষণ করার অভিযোগ উঠেছে। শুধু তা-ই নয়, পরে বিভিন্ন সময় তাঁর ওপর চড়াও হয়েছেন অভিনেতা অলোক নাথ।এর আগে প্রযোজক বিকাশ বহেলের বিরুদ্ধে যৌন হয়রানির অভিযোগ এনেছেন বলিউড তারকা কঙ্গনা রনৌত। তার জের ধরে বন্ধ হয়ে যায় বিকাশদের প্রযোজনা প্রতিষ্ঠান ফ্যান্টম ফিল্মস। টাইমস অব ইন্ডিয়া</body>
</article>
