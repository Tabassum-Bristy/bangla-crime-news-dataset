<article>
  <headline>এসএসসি পরীক্ষার্থী ধর্ষণে যুবকের যাবজ্জীবন</headline>
  <url>https://www.prothomalo.com/bangladesh/article/1592368/%E0%A6%8F%E0%A6%B8%E0%A6%8F%E0%A6%B8%E0%A6%B8%E0%A6%BF-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-05-05T20:33:00+06:00</published_at>
  <category>ধর্ষণ</category>
  <body>অপহরণের পর ধর্ষণের অভিযোগে করা মামলায় কুমিল্লায় শাহাদাত হোসেন নামের এক যুবককে যাবজ্জীবন সশ্রম কারাদণ্ড দেওয়া হয়েছে। একই সঙ্গে আদালত তাঁকে ২০ হাজার টাকা জরিমানা এবং অনাদায়ে আরও এক মাসের বিনাশ্রম কারাদণ্ডাদেশ দেন।আজ রোববার দুপুরে নারী ও শিশু নির্যাতন দমন ট্রাইব্যুনালের বিচারক বেগম জেবুন্নেসা ওই আদেশ দেন। দণ্ডপ্রাপ্ত আসামি শাহাদাত হোসেন পলাতক আছেন।আদালত সূত্রে জানা গেছে, ২০১৫ সালের ১১ জানুয়ারি সকালে কুমিল্লার বরুড়া উপজেলার এক এসএসসি পরীক্ষার্থীকে প্রাইভেট পড়তে যাওয়ার সময় শাহাদাতের নেতৃত্বে একদল বখাটে অপহরণ করেন। এরপর ধর্ষণের শিকার হয় মেয়েটি। এই ঘটনায় ওই মেয়ের ভাই বাদী হয়ে বরুড়া থানায় একটি মামলা করেন। মামলায় শাহাদাত হোসেন ও ইসমাইল হোসেনকে আসামি করা হয়। কুমিল্লা জেলা পুলিশের গোয়েন্দা শাখা (ডিবি) ওই বছরের ১০ আগস্ট এই দুজনের নামে আদালতে অভিযোগপত্র দাখিল করে। আদালত ছয়জনের সাক্ষ্য শেষে শাহাদাতকে সশ্রম কারাদণ্ডাদেশ এবং ইসমাইলকে খালাস দেন।</body>
</article>
