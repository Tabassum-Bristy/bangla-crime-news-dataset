<article>
  <headline>ঢাকায় প্রাইভেট কারে তুলে ধর্ষণের অভিযোগ, আটক ১</headline>
  <url>https://www.prothomalo.com/bangladesh/article/1507136/%E0%A6%A2%E0%A6%BE%E0%A6%95%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%BE%E0%A6%87%E0%A6%AD%E0%A7%87%E0%A6%9F-%E0%A6%95%E0%A6%BE%E0%A6%B0%E0%A7%87-%E0%A6%A4%E0%A7%81%E0%A6%B2%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%86%E0%A6%9F%E0%A6%95-%E0%A7%A7</url>
  <published_at>2018-06-10T19:27:00+06:00</published_at>
  <category>ধর্ষণ</category>
  <body>রাজধানীর কলেজগেট এলাকায় এক তরুণীকে ধর্ষণের অভিযোগে করা মামলায় মাহমুদুল হক ওরফে রনি (৩২) নামের এক ব্যক্তিকে গাড়িসহ আটক করেছে পুলিশ। এর আগে ধর্ষণের অভিযোগে ওই তরুণী শেরেবাংলা নগর থানায় আজ রোববার বিকেলে মামলা করেন।শেরেবাংলা নগর থানার ভারপ্রাপ্ত কর্মকর্তা (ওসি) গণেশ গোপাল বিশ্বাস প্রথম আলোকে বলেন, ‘এ ঘটনায় একটি মামলা হয়েছে। আমরা বিষয়টি তদন্ত করে দেখছি।’ওসি জানান, মামলার বাদীর অভিযোগ, গতকাল শনিবার রাতে দুই তরুণী কলেজগেট এলাকায় মাহমুদুল হকের গাড়ি (ঢাকা মেট্রো-গ ২৯-৫৪১৪) থামিয়ে তাঁদের গন্তব্যে পৌঁছে দেওয়ার অনুরোধ করেন। ওই সময় গাড়ি চালাচ্ছিলেন মাহমুদুলের ব্যক্তিগত গাড়িচালক। কিছুদূর যাওয়ার পর এক তরুণীকে শিশুমেলা এলাকায় নামিয়ে দেওয়া হয়। গাড়িতে থাকা আরেকজনকে ধর্ষণ করেন মাহমুদুল। একপর্যায়ে ঘটনা টের পেয়ে রাস্তায় থাকা লোকজন গাড়ি থামিয়ে চালক ও মাহমুদুলকে পিটুনি দেয়। পিটুনির ভিডিও ফেসবুকে ভাইরাল হয়। ভাইরাল হওয়া ভিডিওতে দেখা গেছে, রাস্তায় থাকা লোকজন মাহমুদুলের গাড়ি আটক করে। এ সময় চালক ও মাহমুদুলকে পিটুনি দেওয়া হচ্ছিল।ওসি জানান, মাহমুদুল ধানমন্ডি এলাকার বাসিন্দা। তাঁর বাড়ি গাজীপুরের কাপাসিয়া এলাকায়। তাঁকে গ্রেপ্তার করা হয়েছে। চালককে ধরার চেষ্টা চলছে।এ বিষয়ে জানতে চাইলে পুলিশের তেজগাঁও অঞ্চলের সহকারী কমিশনার সাত্যকি কবিরাজ প্রথম আলোকে বলেন, ওই ঘটনায় গাড়ির মালিককে গাড়িসহ আটক করা হয়েছে। তাঁকে আদালতে পাঠানোর প্রস্তুতি চলছে।</body>
</article>
