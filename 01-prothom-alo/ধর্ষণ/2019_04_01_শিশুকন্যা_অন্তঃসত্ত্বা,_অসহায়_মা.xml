<article>
  <headline>শিশুকন্যা অন্তঃসত্ত্বা, অসহায় মা</headline>
  <url>https://www.prothomalo.com/bangladesh/article/1586471/%E0%A6%B6%E0%A6%BF%E0%A6%B6%E0%A7%81%E0%A6%95%E0%A6%A8%E0%A7%8D%E0%A6%AF%E0%A6%BE-%E0%A6%85%E0%A6%A8%E0%A7%8D%E0%A6%A4%E0%A6%83%E0%A6%B8%E0%A6%A4%E0%A7%8D%E0%A6%A4%E0%A7%8D%E0%A6%AC%E0%A6%BE-%E0%A6%85%E0%A6%B8%E0%A6%B9%E0%A6%BE%E0%A7%9F-%E0%A6%AE%E0%A6%BE</url>
  <published_at>2019-04-01T17:35:00+06:00</published_at>
  <category>ধর্ষণ</category>
  <body>কয়েক দিন ধরে এক মা দেখলেন, তাঁর ১১ বছর বয়সী মেয়ের পেট স্বাভাবিকের চেয়ে বড় দেখাচ্ছে। পেটের কোনো সমস্যা ভেবে চিকিৎসকের কাছে নিয়ে গিয়ে জানলেন, মেয়ে ২৩ সপ্তাহের অন্তঃসত্ত্বা। কাউকে বললে মেরে ফেলা হবে হুমকি দিয়ে ধর্ষণের বিষয়টি আড়াল করে তাদেরই প্রতিবেশী। এ ঘটনায় ওই প্রতিবেশীকে আসামি করে মামলা করেছেন মা। ঘটনাটি কুষ্টিয়ার মিরপুর উপজেলার।শিশুটির মা সাংবাদিকদের বলেন, মেয়ের পেট স্বাভাবিকের চেয়ে বড় দেখাচ্ছে বলে তিনি গতকাল রোববার মেয়েকে নিয়ে মিরপুরে এক চিকিৎসকের কাছে যান। চিকিৎসকের পরামর্শে আলট্রাসনোগ্রাফি করান। জানতে পারেন, তাঁর মেয়ে অন্তঃসত্ত্বা।ওই ডায়াগনস্টিক সেন্টারের এক কর্মকর্তা বলেন, মেয়েটি ২৩ সপ্তাহের অন্তঃসত্ত্বা।মা দাবি করেন, মেয়ের সঙ্গে কথা বলে তিনি জানতে পারেন পাঁচ-ছয় মাস আগে বাড়িতে তাঁর অনুপস্থিতিতে মেয়েকে ধর্ষণ করে তাদের প্রতিবেশী। একই সঙ্গে প্রতিবেশী মেয়েকে বলে, এ কথা কাউকে বললে তাকে মেরে ফেলা হবে। এই ভয়ে মেয়ে কাউকে কিছু জানায়নি।কুষ্টিয়া জেনারেল হাসপাতালের স্ত্রীরোগ ও প্রসূতিবিদ্যা বিভাগের চিকিৎসক ফারহানা আফরোজ চমন প্রথম আলোকে বলেন, ‘১১ বছরের মেয়ে অন্তঃসত্ত্বা হতে পারে। তবে মেয়েটির ক্ষেত্রে যা ঘটেছে, সেটা খুবই পীড়াদায়ক।’মিরপুর থানার ভারপ্রাপ্ত কর্মকর্তা (ওসি) আবুল কালাম বলেন, ঘটনাটি খুবই দুঃখজনক। মেয়ের মা বাদী হয়ে থানায় মামলা করেছেন। যাঁকে আসামি করা হয়েছে, তিনি পালিয়ে গেছেন। তাঁকে আটক করতে অভিযান চলছে।</body>
</article>
