<article>
  <headline>নেত্রকোনায় ঝালমুড়ির লোভ দেখিয়ে শিশুকে ধর্ষণ</headline>
  <url>https://www.prothomalo.com/bangladesh/article/1611087/%E0%A6%A8%E0%A7%87%E0%A6%A4%E0%A7%8D%E0%A6%B0%E0%A6%95%E0%A7%8B%E0%A6%A8%E0%A6%BE%E0%A7%9F-%E0%A6%9D%E0%A6%BE%E0%A6%B2%E0%A6%AE%E0%A7%81%E0%A7%9C%E0%A6%BF%E0%A6%B0-%E0%A6%B2%E0%A7%8B%E0%A6%AD-%E0%A6%A6%E0%A7%87%E0%A6%96%E0%A6%BF%E0%A7%9F%E0%A7%87-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3</url>
  <published_at>2019-08-25T18:06:00+06:00</published_at>
  <category>ধর্ষণ</category>
  <body>নেত্রকোনার আটপাড়ায় ঝালমুড়ির লোভ দেখিয়ে আট বছর বয়সী এক শিশুকে ধর্ষণের অভিযোগে আজ রোববার মামলা হয়েছে। আজ বিকেলে শিশুটির বাবা বাদী হয়ে এক ব্যক্তিকে আসামি করে নারী ও শিশু নির্যাতন দমন আইনে মামলা করেন।ওই ব্যক্তির নাম সাদ্দাম হোসেন (৩৫)। তিনি আটপাড়ার বাসিন্দা এবং পেশায় ঝালমুড়ি বিক্রেতা।স্থানীয় বাসিন্দা ও পুলিশ সূত্রে জানা গেছে, শিশুটি স্থানীয় একটি বিদ্যালয়ে দ্বিতীয় শ্রেণিতে লেখাপড়া করে। গতকাল শনিবার দুপুরে বিদ্যালয় ছুটির পর সে বাড়িতে আসে। এর কিছুক্ষণ পর সে বাড়ি থেকে খেলতে বের হয়। এ সময় ঝালমুড়ি বিক্রেতা সাদ্দাম হোসেন সেদিক দিয়ে যাচ্ছিলেন। মেয়েটি তাঁর কাছে ঝালমুড়ি খেতে চায়। সাদ্দাম তাকে ঝালমুড়ি দেওয়ার লোভ দেখিয়ে পাশের জঙ্গলে নিয়ে ধর্ষণ করেন। এ সময় শিশুটির চিৎকারে স্থানীয়রা ছুটে এলে সাদ্দাম দৌড়ে পালিয়ে যান। পরে শিশুটিকে উদ্ধার করে স্থানীয়ভাবে চিকিৎসা দেওয়া হয়। এ ঘটনায় শিশুটির বাবা আজ বিকেল তিনটার দিকে সাদ্দামকে আসামি করে থানায় নারী ও শিশু নির্যাতন দমন আইনে মামলা করেন।আটপাড়া থানার ভারপ্রাপ্ত (ওসি) মো. আলী হোসেন ঘটনার সত্যতা নিশ্চিত করে প্রথম আলোকে বলেন, সাদ্দামকে গ্রেপ্তারে পুলিশ অভিযান চালাচ্ছে। শিশুটির প্রয়োজনীয় চিকিৎসা এবং স্বাস্থ্য পরীক্ষার জন্য আজ তাকে নেত্রকোনা আধুনিক সদর হাসপাতালে পাঠানো হয়েছে।</body>
</article>
