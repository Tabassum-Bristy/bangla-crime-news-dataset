<article>
  <headline>পোশাক শ্রমিককে ধর্ষণের অভিযোগে যুবক কারাগারে</headline>
  <url>https://www.prothomalo.com/bangladesh/article/1603219/%E0%A6%AA%E0%A7%8B%E0%A6%B6%E0%A6%BE%E0%A6%95-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-07-08T16:03:00+06:00</published_at>
  <category>ধর্ষণ</category>
  <body>শরীয়তপুরের গোসাইরহাট উপজেলায় এক পোশাক শ্রমিককে (১৮) ধর্ষণের অভিযোগ উঠেছে। গতকাল রোববার রাতে মামলার এজাহারভুক্ত আসামি আজিজুল ব্যাপারীকে (২৪) গ্রেপ্তার করেছে পুলিশ।গত শনিবার রাতে উপজেলার নলমুড়ি ইউনিয়নের একটি গ্রামে ধর্ষণের ঘটনাটি ঘটে। এ ঘটনায় নারী ও শিশু নির্যাতন দমন আইনে ধর্ষণের অভিযোগে আজিজুল ব্যাপারী ও মাসুম ব্যাপারী নামে দুই যুবকের বিরুদ্ধে মামলা করেছেন ধর্ষণের শিকার মেয়েটি।গ্রেপ্তার আজিজুল ব্যাপারী উপজেলার নলমুড়ি ইউনিয়নের ওই গ্রামের মৃত নুরুল হক ব্যাপারীর ছেলে। স্থানীয় একটি ইটভাটার শ্রমিক আজিজুল।পুলিশ ও ভুক্তভোগী জানায়, ধর্ষণের শিকার তরুণী ঢাকায় একটি পোশাক কারখানায় কাজ করেন। শুক্রবারে গ্রামের বাড়িতে বেড়াতে আসেন তিনি। শনিবার রাতে প্রতিবেশীর বাড়ির টিউবওয়েল থেকে পানি আনতে গেলে আজিজুল ব্যাপারী ও তাঁর সহকারী মাসুম ব্যাপারী ওই তরুণীকে জোরপূর্বক একটি বাগানে নিয়ে যায়। সেখানে মাসুমের সহযোগিতায় তরুণীকে ধর্ষণ করে আজিজুল। গতকাল রোববার বিকেলে ওই তরুণী বাদী হয়ে আজিজুল ও মাসুমের বিরুদ্ধে থানায় মামলা করেন।গোসাইরহাট থানার ভারপ্রাপ্ত কর্মকর্তা (ওসি) সেলিম রেজা বলেন, প্রতিবেশীর বাড়ির টিউবওয়েল থেকে পানি আনতে গেলে ধর্ষণের শিকার হন ওই তরুণী। এ ঘটনায় মেয়েটি বাদী হয়ে মামলা করেন। আজ সোমবার দুপুরে আজিজুল ব্যাপারীকে আদালতের মাধ্যমে শরীয়তপুর জেলা কারাগারে পাঠানো হয়েছে। অপর আসামিকে গ্রেপ্তারের চেষ্টা চলছে। শরীয়তপুর সদর হাসপাতালে মেয়েটির ডাক্তারি পরীক্ষা সম্পন্ন হয়েছে।</body>
</article>
