<article>
  <headline>সিলেটে স্কুলছাত্রী ধর্ষণ ও হত্যার দায়ে ৪ যুবকের মৃত্যুদণ্ড</headline>
  <url>https://www.prothomalo.com/bangladesh/article/1547706/%E0%A6%B8%E0%A6%BF%E0%A6%B2%E0%A7%87%E0%A6%9F%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%93-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A7%AA-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0</url>
  <published_at>2018-08-05T17:14:00+06:00</published_at>
  <category>ধর্ষণ</category>
  <body>সিলেটের কানাইঘাট উপজেলায় এক স্কুলছাত্রীকে ধর্ষণের পর হত্যা ও লাশ গুম করার দায়ে চার যুবককে মৃত্যুদণ্ড দিয়েছেন আদালত। আজ রোববার সিলেটের অতিরিক্ত জেলা ও দায়রা জজ (প্রথম) আদালতের বিচারক এ এম জুলফিকার এই দণ্ডাদেশ দেন।মৃত্যুদণ্ডপ্রাপ্ত চারজন হলেন কানাইঘাটের লক্ষ্মীপ্রসাদ পূর্ব ইউনিয়নের এরালিগুল গ্রামের আবুল উদ্দিন (২৩), সাদেক উদ্দিন (২৮), রাসেল আহমদ (২২) ও বাবুল আহমদ ওরফে রুহুল (৩২)। তাঁদের মধ্যে বাবুল আহমদ পলাতক।মামলা ও আদালত সংশ্লিষ্ট সূত্রে জানা যায়, ২০১৬ সালের ২৫ সেপ্টেম্বর উপজেলার ছোটফৌদ সরকারি প্রাথমিক বিদ্যালয়ের পঞ্চম শ্রেণির ছাত্রী সুলতানা বেগমকে ওই চার যুবক ধর্ষণ করেন। পরে এরালিগুল গ্রামের প্রায় ৩০০ ফুট উুঁচ পাহাড়ের চূড়ায় লাশ মাটিচাপা দিয়ে রাখেন তাঁরা। চার দিনের মাথায় লাশের উৎকট গন্ধ শুরু হয়। গন্ধের উৎস খুঁজতে গিয়ে পাহাড়ের চূড়ায় সুলতানার লাশের সন্ধান পান এলাকাবাসী। এই ঘটনায় সুলতানার ভাই একলিম উদ্দিন বাদী হয়ে চারজনকে আসামি করে ধর্ষণের পর হত্যার অভিযোগে মামলা করেন। পরে অভিযান চালিয়ে তিন আসামিকে গ্রেপ্তার করে পুলিশ।আদালতের অতিরিক্ত সরকারি কৌঁসুলি ফখরুল ইসলাম বলেন, প্রত্যেক আসামিকে মৃত্যুদণ্ডের পাশাপাশি আরও সাত বছরের সশ্রম কারাদণ্ড, ১০ হাজার টাকা অর্থদণ্ড এবং অনাদায়ে এক বছরের বিনাশ্রম কারাদণ্ডে দণ্ডিত করেন আদালত।রায়ে সন্তোষ প্রকাশ করে সুলতানার বাবা তেরা মিয়া প্রথম আলোকে বলেন, ‘বিচার পাইলাম, রায়টা যত দ্রুত কার্যকর অউক, এইটা চাই।’</body>
</article>
