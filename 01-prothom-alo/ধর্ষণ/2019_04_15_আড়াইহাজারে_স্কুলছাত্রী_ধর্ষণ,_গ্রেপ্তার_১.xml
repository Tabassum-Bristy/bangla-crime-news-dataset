<article>
  <headline>আড়াইহাজারে স্কুলছাত্রী ধর্ষণ, গ্রেপ্তার ১</headline>
  <url>https://www.prothomalo.com/bangladesh/article/1588955/%E0%A6%86%E0%A7%9C%E0%A6%BE%E0%A6%87%E0%A6%B9%E0%A6%BE%E0%A6%9C%E0%A6%BE%E0%A6%B0%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A7</url>
  <published_at>2019-04-15T19:16:00+06:00</published_at>
  <category>ধর্ষণ</category>
  <body>নারায়ণগঞ্জের আড়াইহাজারে এক স্কুলছাত্রীকে ধর্ষণের অভিযোগ উঠেছে। এ ঘটনায় একজনকে আটক করেছে পুলিশ। গত বৃহস্পতিবার ওই ঘটনা ঘটলেও স্থানীয় প্রভাবশালীরা ঘটনাটি চাপা দেওয়ার চেষ্টা চালান। তবে গতকাল রোববার রাতে ধর্ষণের শিকার ছাত্রীর মা গোপনে থানায় অভিযোগ করলে পুলিশ লিটন (২৪) নামের এক ব্যক্তিকে গ্রেপ্তার করে।স্থানীয় ও পুলিশ সূত্রে জানা যায়, বৃহস্পতিবার বিকেলে ওই ছাত্রী বিদ্যালয়ে থেকে বাড়ি ফিরছিল। এমন সময় লিটন ও তাঁর সহযোগী সাইফুল মিলে ওই ছাত্রীকে জোর করে রাস্তা থেকে উঠিয়ে নিয়ে যান। এ সময় যেন চিৎকার করতে না পারে সে জন্য তাঁরা ওই ছাত্রীর মুখে কাপড় গুঁজে দেন। এরপর এক পরিত্যক্ত গরুর খামারে নিয়ে সাইফুলের সহযোগিতায় লিটন ধর্ষণ করেন। এরপর সেখানে মেয়েটিকে ফেলে চলে যান তাঁরা। পরে ওই ছাত্রী বাড়ি ফিরে তার মা-বাবাকে ঘটনাটি জানায়। তাঁর বাবা লিটন ও সাইফুলের পরিবারের কাছে অভিযোগ করেন। এতে ওই পরিবার স্থানীয় প্রভাবশালীদের মাধ্যমে ২০ হাজার টাকার বিনিময়ে ঘটনাটি চাপা দেওয়ার চেষ্টা চালায়। কিন্তু রোববার রাতে ওই ছাত্রীর মা গোপনে থানায় লিটন ও সাইফুলের বিরুদ্ধে লিখিত অভিযোগ করেন। এরপর পুলিশ লিটনকে গ্রেপ্তার করে। তবে সাইফুল পলাতক।আড়াইহাজার থানার উপপরিদর্শক (এসআই) ফাইজুর রহমান ধর্ষণের অভিযোগে লিটনকে গ্রেপ্তার করার বিষয়টি নিশ্চিত করেছেন। তবে ঘটনাটিতে এখনো কোনো মামলা হয়নি।</body>
</article>
