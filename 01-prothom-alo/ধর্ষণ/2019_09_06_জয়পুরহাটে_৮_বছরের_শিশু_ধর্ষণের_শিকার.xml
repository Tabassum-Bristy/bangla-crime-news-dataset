<article>
  <headline>জয়পুরহাটে ৮ বছরের শিশু ধর্ষণের শিকার</headline>
  <url>https://www.prothomalo.com/bangladesh/article/1613035/%E0%A6%9C%E0%A7%9F%E0%A6%AA%E0%A7%81%E0%A6%B0%E0%A6%B9%E0%A6%BE%E0%A6%9F%E0%A7%87-%E0%A7%AE-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0</url>
  <published_at>2019-09-06T15:53:00+06:00</published_at>
  <category>ধর্ষণ</category>
  <body>জয়পুরহাটে আট বছরের এক শিশুকে ধর্ষণের অভিযোগ পাওয়া গেছে। গতকাল বৃহস্পতিবার বিকেলে জয়পুরহাট সদর উপজেলার একটি গ্রামে এ ধর্ষণের ঘটনা ঘটে। এ ঘটনায় দুই কিশোরকে গ্রেপ্তার করেছে পুলিশ।গ্রেপ্তার দুই কিশোরের একজনের বাড়ি জয়পুরহাট সদর উপজেলায়, অন্যজন ধামইরহাট উপজেলার বাসিন্দা। গ্রেপ্তারকৃতদের একজন ধর্ষণের শিকার শিশুটির চাচাতো ভাই। পুলিশ জানিয়েছে, ধর্ষণের শিকার শিশুটিকে জয়পুরহাট আধুনিক জেলা হাসপাতালে ভর্তি করা হয়েছে।পুলিশ সূত্রে জানা গেছে, শিশুটি স্থানীয় একটি প্রাথমিক বিদ্যালয়ের প্রথম শ্রেণিতে পড়ে। বৃহস্পতিবার বিকেলে দুই কিশোর মাছ শিকারের কথা বলে শিশুটিকে বাড়ির অদূরে ছোট যমুনা নদীতে নিয়ে যায়। সেখানে এক কিশোরের সহযোগিতায় আরেক কিশোর শিশুটিকে ধর্ষণ করে। শিশুটি বাড়িতে ফিরে তার মা-বাবাকে ঘটনাটি জানায়।এরপর মা-বাবা শিশুটিকে জয়পুরহাট আধুনিক জেলা হাসপাতালে ভর্তি করে। গতকাল রাতে শিশুটির বাবা থানায় একটি ধর্ষণ মামলা দায়ের করেন। পুলিশ রাতেই দুই কিশোরকে গ্রেপ্তার করে।জয়পুরহাট সদর থানার পরিদর্শক (তদন্ত) রায়হান হোসেন ঘটনার সত্যতা নিশ্চিত করেছেন। তিনি আজ শুক্রবার প্রথম আলোকে জানান, মাছ শিকার করার কথা বলে শিশুটিকে নদীতে নিয়ে যায় দুই কিশোর। এক কিশোরের সহযোগিতায় অন্য কিশোর শিশুটিকে ধর্ষণ করে। পুলিশ তাদের গ্রেপ্তার করেছে।</body>
</article>
