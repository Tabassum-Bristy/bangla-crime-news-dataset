<article>
  <headline>বানিয়াচংয়ে শিশু ধর্ষণের অভিযোগ, আশঙ্কাজনক অবস্থায় হাসপাতালে ভর্তি</headline>
  <url>https://www.prothomalo.com/bangladesh/article/1593381/%E0%A6%AC%E0%A6%BE%E0%A6%A8%E0%A6%BF%E0%A7%9F%E0%A6%BE%E0%A6%9A%E0%A6%82%E0%A7%9F%E0%A7%87-%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%86%E0%A6%B6%E0%A6%99%E0%A7%8D%E0%A6%95%E0%A6%BE%E0%A6%9C%E0%A6%A8%E0%A6%95-%E0%A6%85%E0%A6%AC%E0%A6%B8%E0%A7%8D%E0%A6%A5%E0%A6%BE%E0%A7%9F</url>
  <published_at>2019-05-11T18:16:00+06:00</published_at>
  <category>ধর্ষণ</category>
  <body>হবিগঞ্জের বানিয়াচং উপজেলায় এক শিশুকে (১০) আশঙ্কাজনক অবস্থায় হাসপাতালে ভর্তি করা হয়েছে। গতকাল শুক্রবার রাতে শিশুটি ধর্ষণের শিকার হয় বলে অভিযোগ উঠেছে। শিশুটিকে আজ শনিবার হবিগঞ্জ আধুনিক জেলা সদর হাসপাতাল থেকে সিলেট এম এ জি ওসমানী মেডিকেল কলেজ হাসপাতালে স্থানান্তর করা হয়।পুলিশ ও এলাকাবাসী সূত্রে জানা গেছে, ওই শিশু গতকাল রাত আটটায় নিজ বাড়ির আঙিনায় দাঁড়িয়ে ছিল। এ সময় প্রতিবেশী ১৯ বছরের এক তরুণ তাকে ডেকে পাশের ঝোপে নিয়ে গিয়ে ধর্ষণ করেন। পরে শিশুটি আহত অবস্থায় বাড়ি ফিরে পরিবারের সদস্যদের বিষয়টি জানায়। রাতেই তাকে হবিগঞ্জ আধুনিক জেলা সদর হাসপাতালে ভর্তি করা হয়।  হবিগঞ্জ আধুনিক জেলা সদর হাসপাতালের চিকিৎসা কর্মকর্তা মেহেদী হাসান বলেন, শিশুটির রক্তক্ষরণ কোনোভাবেই বন্ধ হচ্ছিল না। তাই উন্নত চিকিৎসার জন্য তাকে আজ ভোরে ওসমানী মেডিকেলে পাঠানো হয়েছে।শিশুটির বাবা এ ঘটনার জন্য তাঁদের প্রতিবেশী তরুণ জাহাঙ্গীর মিয়াকে অভিযুক্ত করেছেন। তিনি জানান, মেয়েকে নিয়ে হাসপাতালে ব্যস্ত থাকায় তিনি এখনো মামলা করতে পারেননি। তবে শিগগিরই তিনি জাহাঙ্গীরকে আসামি করে নারী ও শিশু নির্যাতন দমন আইনে মামলা করবেন। তাঁর মেয়ে গ্রামের প্রাথমিক বিদ্যালয়ের দ্বিতীয় শ্রেণিতে পড়ে বলে তিনি জানান।বানিয়াচং থানার ভারপ্রাপ্ত কর্মকর্তা (ওসি) রাশেদ মোবারক বলেন, শিশুটি এখনো শঙ্কামুক্ত নয়। পুলিশ অভিযুক্ত ব্যক্তিকে আটকের জোর তৎপরতা চালাচ্ছে।</body>
</article>
