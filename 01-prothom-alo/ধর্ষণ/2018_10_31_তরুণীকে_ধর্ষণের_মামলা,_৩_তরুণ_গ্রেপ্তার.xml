<article>
  <headline>তরুণীকে ধর্ষণের মামলা, ৩ তরুণ গ্রেপ্তার</headline>
  <url>https://www.prothomalo.com/bangladesh/article/1563417/%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A7%A9-%E0%A6%A4%E0%A6%B0%E0%A7%81%E0%A6%A3-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2018-10-31T23:05:00+06:00</published_at>
  <category>ধর্ষণ</category>
  <body>ঢাকার আশুলিয়ায় এক তরুণী ধর্ষণের শিকার হয়েছেন বলে অভিযোগ উঠেছে। ধর্ষণের সঙ্গে জড়িত থাকার অভিযোগে তিন তরুণকে গ্রেপ্তার করেছে পুলিশ। গ্রেপ্তার তিন তরুণ হলেন রেজাউল করিম (১৮), মুছা মিয়া (১৮) ও মেহেদী হাসান (১৯)।আশুলিয়া থানা-পুলিশ ও মামলার এজাহার সূত্রে জানা যায়, ওই তরুণী কয়েক দিন আগে আশুলিয়ায় তাঁর খালাতো বোনের বাসায় বেড়াতে আসেন। গত মঙ্গলবার রাত নয়টার দিকে পাশের এক আত্মীয়ের বাসা থেকে রাতের খাবার খেয়ে বোনের বাসায় ফিরছিলেন। ফেরার পথে পাঁচ তরুণ মিলে ওই তরুণীর ওড়না দিয়ে মুখ বেঁধে পাশের কলাবাগানে নিয়ে যান। সেখানে রেজাউল, মুছা ও মেহেদী তরুণীকে ধর্ষণ করেন। এ সময় অপর দুই তরুণ নূরে আলম ও সুজন ধর্ষণে সহায়তা করেন। পরে ওই তরুণীর চিৎকার শুনে স্থানীয় বাসিন্দারা ঘটনাস্থলে গিয়ে তাঁকে উদ্ধার করেন। ওই তরুণীর গ্রামের বাড়ি কুড়িগ্রাম জেলায়। এ ঘটনায় বুধবার পাঁচজনের বিরুদ্ধে আশুলিয়া থানায় মামলা করেন ওই তরুণী।আশুলিয়া থানার পরিদর্শক জিয়াউল ইসলাম প্রথম আলোকে বলেন, মামলার পরপরই রেজাউল, মুছা ও মেহেদীকে গ্রেপ্তার করা হয়েছে। গ্রেপ্তার হওয়া তিন তরুণকে ঢাকার মুখ্য বিচারিক হাকিমের আদালতে হাজির করে পাঁচ দিনের রিমান্ডের আবেদন করা হয়। শুনানি শেষে আদালত তিন দিনের রিমান্ড মঞ্জুর করেন।</body>
</article>
