<article>
  <headline>ধর্ষণের ঘটনায় ৪ দিন পর মামলা নিল পুলিশ</headline>
  <url>https://www.prothomalo.com/bangladesh/article/1589091/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A7%AA-%E0%A6%A6%E0%A6%BF%E0%A6%A8-%E0%A6%AA%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%A8%E0%A6%BF%E0%A6%B2-%E0%A6%AA%E0%A7%81%E0%A6%B2%E0%A6%BF%E0%A6%B6</url>
  <published_at>2019-04-16T15:16:00+06:00</published_at>
  <category>ধর্ষণ</category>
  <body>নারায়ণগঞ্জের আড়াইহাজারে রাস্তা থেকে তুলে নিয়ে স্কুলছাত্রীকে ধর্ষণের ঘটনার ৪ দিন পর মামলা নিয়েছে পুলিশ। প্রভাবশালীদের চাপের কারণে ঘটনার চার দিন পর গতকাল সোমবার সকালে ওই স্কুলছাত্রীর মা বাদী হয়ে আড়াইহাজার থানায় লিখিত অভিযোগ দেন। কিন্তু দিনভর পুলিশ দুই পক্ষের মধ্যে মীমাংসার চেষ্টা চালিয়ে ব্যর্থ হয়ে ওই রাত ১০টার দিকে মামলাটি গ্রহণ করে।ওই স্কুলছাত্রীর পরিবারের ভাষ্য, গত বৃহস্পতিবার বিকেলে ১৪ বছর বয়সী নবম শ্রেণির ছাত্রী রাস্তা দিয়ে বাড়ি যাওয়ার পথে লিটন মিয়া (২৪) ও সাইফুল (২৫) নামের দুজন তাকে তুলে নিয়ে যান। সাইফুলের সহযোগিতায় লিটন মিয়া মেয়েটিকে ধর্ষণ করে ফেলে যান। মেয়েটি তার বাড়িতে গিয়ে বাবা-মাকে এ ঘটনা জানায়। পরে পরিবারের লোকজন বিষয়টি লিটন ও সাইফুলের পরিবারকে জানায়। বিষয়টি স্থানীয়ভাবে সমাধানের জন্য প্রভাবশালীরা তাদের চাপ দেন। প্রভাবশালীরা ধর্ষণের শিকার স্কুলছাত্রীর পরিবারকে ২০ হাজার টাকা দিয়ে ঘটনাটি ধামাচাপা দেওয়ার প্রস্তাব দেন।ওই স্কুলছাত্রীর মায়ের অভিযোগ, সোমবার সকালে মেয়েকে নিয়ে আড়াইহাজার থানায় হাজির হয়ে লিটন ও সাইফুলের বিরুদ্ধে লিখিত অভিযোগ করলেও পুলিশ সেটি রাতে গ্রহণ করে। থানায় আসার পর তাঁকে নানাভাবে বাধা দেওয়ার চেষ্টা করা হয়। তাঁর মেয়েকে পুলিশের সহায়তায় ওই ধর্ষকের সঙ্গে বিয়ে দেওয়ার চেষ্টা করা হয় বলে তিনি অভিযোগ করেন।আড়াইহাজার থানার ভারপ্রাপ্ত কর্মকর্তা (ওসি) আক্তার হোসেন বলেন, ওই স্কুলছাত্রীকে ধর্ষণের ঘটনায় নারী ও শিশু নির্যাতন আইনে মামলা হয়েছে। ওই মামলায় লিটনকে গ্রেপ্তার করা হয়েছে।</body>
</article>
