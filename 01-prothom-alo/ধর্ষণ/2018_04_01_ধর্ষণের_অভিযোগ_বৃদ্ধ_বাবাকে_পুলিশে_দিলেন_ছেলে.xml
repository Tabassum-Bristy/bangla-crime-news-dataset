<article>
  <headline>ধর্ষণের অভিযোগ বৃদ্ধ বাবাকে পুলিশে দিলেন ছেলে</headline>
  <url>https://www.prothomalo.com/bangladesh/article/1461401/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%AC%E0%A7%83%E0%A6%A6%E0%A7%8D%E0%A6%A7-%E0%A6%AC%E0%A6%BE%E0%A6%AC%E0%A6%BE%E0%A6%95%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87-%E0%A6%A6%E0%A6%BF%E0%A6%B2%E0%A7%87%E0%A6%A8-%E0%A6%9B%E0%A7%87%E0%A6%B2%E0%A7%87</url>
  <published_at>2018-04-01T13:38:00+06:00</published_at>
  <category>ধর্ষণ</category>
  <body>৭০ বছরের এক বৃদ্ধের বিরুদ্ধে বাক্‌প্রতিবন্ধী এক শিশুকে ধর্ষণের অভিযোগে মামলা হয়েছে। এ ঘটনা জানার পর গত শুক্রবার রাতে তাঁকে বগুড়ার শেরপুর থানায় নিয়ে যান ছেলে। তাঁকে পুলিশে সোপর্দ করেন। গতকাল শনিবার ওই বৃদ্ধকে আদালতের মাধ্যমে জেলহাজতে পাঠানো হয়েছে।শিশুটিকে ধর্ষণের ঘটনায় তার বাবা বাদী হয়ে গত বৃহস্পতিবার রাতে শেরপুর থানায় মামলা করেন।পুলিশ ও এজাহারে উল্লেখ করা হয়েছে, তিনি (মেয়েটির বাবা) ও তাঁর স্ত্রী দিনমজুর। গত ১০ মার্চ সকাল আটটার দিকে কাজের উদ্দেশে বাড়ি থেকে বের হন। এ সময় তাঁদের বাক্‌প্রতিবন্ধী মেয়ে (১১) একাই বাড়িতে ছিল। কাজ শেষে বেলা তিনটার দিকে তাঁরা বাড়ি ফিরে আসেন। তখন ঘরে ঢুকে দেখতে পান, বাঁশের মাচার নিচে প্রতিবেশী ওই বৃদ্ধ। পরে তাঁদের মেয়ে ইশারায় ধর্ষণের শিকার হওয়ার কথা জানায়। এ সময় ওই বৃদ্ধ কৌশলে বাড়ি থেকে চলে যান। এ নিয়ে সালিস করা হয়। এ কারণে মামলা করতে দেরি হয়।নাম প্রকাশ না করার শর্তে এলাকার কয়েকজন বাসিন্দা বলেন, লক্ষাধিক টাকায় এ ঘটনার মীমাংসার চেষ্টা চলে। কিন্তু পরে পুলিশ ও গণমাধ্যমকর্মীরা বিষয়টি জেনে গেলে মামলা করা হয়।শেরপুর থানার উপপরিদর্শক (এসআই) ও মামলার তদন্তকারী কর্মকর্তা পুতুল মোহন্ত বলেন, এই মামলার খবর পেয়ে আসামির ছেলে গত শুক্রবার রাত আটটার দিকে তাঁর বাবাকে থানায় নিয়ে আসেন। তবে প্রাথমিক জিজ্ঞাসাবাদে আসামি অভিযোগ অস্বীকার করেছেন। তাঁকে আদালতের মাধ্যমে জেলহাজতে পাঠানো হয়েছে। এদিকে বাক্‌প্রতিবন্ধী মেয়েটির ধর্ষণজনিত ঘটনায় ডাক্তারি পরীক্ষার জন্য প্রয়োজনীয় ব্যবস্থা নেওয়া হয়েছে। আজ রোববার মেয়েটিকে বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হবে।</body>
</article>
