<article>
  <headline>আট বছরের শিশুকে ধর্ষণের অভিযোগ, গ্রেপ্তার ১</headline>
  <url>https://www.prothomalo.com/bangladesh/article/1590299/%E0%A6%86%E0%A6%9F-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A7</url>
  <published_at>2019-04-23T16:57:00+06:00</published_at>
  <category>ধর্ষণ</category>
  <body>বগুড়ার গাবতলী উপজেলায় আট বছর বয়সী এক শিশুকে ধর্ষণের অভিযোগ পাওয়া গেছে। ধর্ষণের অভিযোগে উজ্জল মিয়া (৩০) নামের এক যুবককে গ্রেপ্তার করেছে পুলিশ। আজ মঙ্গলবার আদালতের মাধ্যমে তাঁকে কারাগারে পাঠানো হয়েছে।মামলার বিবরণ ও পুলিশ সূত্রে জানা যায়, আসামি উজ্জলের বাড়ি ওই শিশুর বাড়ির পাশে। বিভিন্ন সময় ওই শিশু উজ্জলের মুঠোফোনে গান শুনত, কার্টুন দেখত ও গেম খেলত। শিশুটিকে বিভিন্ন অশ্লীল ছবিও দেখায় উজ্জল। তিন মাস আগে মেয়েটিকে উজ্জল তাঁর বাড়িতে ডেকে নিয়ে গিয়ে ধর্ষণ করেন। ওই সময় উজ্জল এ ঘটনা কাউকে না বলার জন্য শিশুটিকে ভয়ভীতি দেখায় ও মেরে ফেলার হুমকি দেয়। ভয়ে সে কাউকে কিছু জানায়নি। এর কিছুদিন পর সে শিশুটিকে আবারও ধর্ষণ করে। ঘটনাটি স্থানীয় একজন দেখতে পেয়ে শিশুর পরিবারকে জানান। পরে পরিবারের কাছে ধর্ষণের বিষয়টি বলে ওই শিশু। ধর্ষণের ঘটনায় মেয়েটির বাবা বাদী হয়ে গতকাল সোমবার রাতে বগুড়ার গাবতলী থানায় মামলা করেন।গাবতলী থানার ভারপ্রাপ্ত কর্মকর্তার (ওসি) দায়িত্বে থাকার মো. জাকির হোসেন মোল্লা (পরিদর্শক ও তদন্ত) প্রথম আলোকে বলেন, মামলার পর গতকাল রাতেই পুলিশ অভিযান চালিয়ে উজ্জলকে গ্রেপ্তার করেছে। তাঁকে আজ আদালতের মাধ্যমে কারাগারে পাঠানো হয়েছে।সহকারী পুলিশ সুপার (গাবতলী সার্কেল) সাবিনা ইয়াসমিন প্রথম আলোকে বলেন, উজ্জল ওই শিশুকে ধর্ষণের কথা স্বীকার করেছেন।</body>
</article>
