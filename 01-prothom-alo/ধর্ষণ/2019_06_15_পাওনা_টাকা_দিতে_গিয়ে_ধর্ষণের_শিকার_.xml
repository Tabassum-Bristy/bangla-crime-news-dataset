<article>
  <headline>পাওনা টাকা দিতে গিয়ে ধর্ষণের শিকার!</headline>
  <url>https://www.prothomalo.com/bangladesh/article/1599209/%E0%A6%AA%E0%A6%BE%E0%A6%93%E0%A6%A8%E0%A6%BE-%E0%A6%9F%E0%A6%BE%E0%A6%95%E0%A6%BE-%E0%A6%A6%E0%A6%BF%E0%A6%A4%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0</url>
  <published_at>2019-06-15T00:08:00+06:00</published_at>
  <category>ধর্ষণ</category>
  <body>চট্টগ্রামের কর্ণফুলীতে এক গৃহবধূকে (২৬) গণধর্ষণের অভিযোগে পাঁচজনকে গ্রেপ্তার করেছে পুলিশ। বুধবার রাতে উপজেলার একটি গ্রামে ওই নারীকে তাঁরা ধর্ষণ করেছেন বলে পুলিশের কাছে স্বীকার করেছেন। পাওনা টাকা ফেরত দিতে গিয়ে তিনি ধর্ষণের শিকার হয়েছেন বলে অভিযোগে বলা হয়।গ্রেপ্তার পাঁচজন হলেন মো. ইলিয়াছ (৩২), কামাল উদ্দীন (২৮), মো. সেকান্দর (৩৩), জোনাব আলী ওরফে চঙ্কু (৩০) ও মো. ইউনুছ (২৫)।পুলিশ ও সংশ্লিষ্ট সূত্র জানায়, ধর্ষণের শিকার ওই নারী নগরের একটি এলাকায় ভাড়া বাসায় থেকে বিভিন্ন বাসায় কাজ করতেন। তাঁর সঙ্গে কর্ণফুলী উপজেলার মো. ইলিয়াছ (৩২) নামের এক যুবকের পরিচয় হয়। একসময় তাঁরা একে অপরকে ভাইবোন বলেও সম্বোধন করেন। এরই মধ্যে ইলিয়াছের কাছ থেকে ৮০০ টাকা ধার নেন ওই নারী। আর ওই টাকা ফেরত দিতে গিয়েই গণধর্ষণের শিকার হয়েছেন তিনি।ওই ঘটনার পর বৃহস্পতিবার সকালে ওই নারী থানায় মৌখিক অভিযোগ দিলে পুলিশ পাঁচজনকে গ্রেপ্তার করে। ওই নারীর অভিযোগের বরাত দিয়ে পুলিশ জানায়, বুধবার রাত আটটার দিকে পুরোনো ব্রিজঘাট এলাকায় যান ওই নারী। সেখানে ইলিয়াছকে ডেকে টাকা ফেরত দিতে চান তিনি। কিন্তু ইলিয়াছ বাসায় চা খেতে যাওয়ার অনুরোধ করে ওই নারীকে একটি অটোরিকশায় তোলেন। ইলিয়াছ অটোরিকশাটি একটি ইটভাটায় নিয়ে যান। সেখানে রাত ১০টা থেকে রাত সাড়ে ৩টা পর্যন্ত ওই নারীকে আটকে রেখে তাঁরা পাঁচজন মিলে তাঁকে ধর্ষণ করেন।পুলিশ বলছে, আসামিরা ওই নারীকে ধর্ষণ করেন। বৃহস্পতিবার সকালে ওই নারী অজ্ঞাতনামা আসামিদের বিরুদ্ধে থানায় গণধর্ষণের মৌখিক অভিযোগ করলে টানা ১৬ ঘণ্টার অভিযানে সব আসামিকে গ্রেপ্তার করা হয়।কর্ণফুলী থানার পুলিশ পরিদর্শক (তদন্ত) জুবায়েদ সৈয়দ বলেন, ধর্ষণের অভিযোগ পেয়ে পাঁচজনকে গ্রেপ্তারের পাশাপাশি ওই নারীর স্বাস্থ্য পরীক্ষা করা হয়েছে।এ বিষয়ে কর্ণফুলী থানার ভারপ্রাপ্ত কর্মকর্তা (ওসি) আলমগীর মাহমুদ বলেন, গ্রেপ্তার পাঁচজনই ঘটনায় জড়িত থাকার কথা স্বীকার করেছেন। তাঁদের আদালতে নিয়ে ১৬৪ ধারায় স্বীকারোক্তিসহ অন্যান্য প্রক্রিয়া সম্পন্ন করা হবে।</body>
</article>
