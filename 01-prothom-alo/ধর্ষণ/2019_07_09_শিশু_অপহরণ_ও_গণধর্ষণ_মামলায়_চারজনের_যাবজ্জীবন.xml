<article>
  <headline>শিশু অপহরণ ও গণধর্ষণ মামলায় চারজনের যাবজ্জীবন</headline>
  <url>https://www.prothomalo.com/bangladesh/article/1603456/%E0%A6%B6%E0%A6%BF%E0%A6%B6%E0%A7%81-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%93-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%9A%E0%A6%BE%E0%A6%B0%E0%A6%9C%E0%A6%A8%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-07-09T23:57:00+06:00</published_at>
  <category>ধর্ষণ</category>
  <body>কিশোরগঞ্জের করিমগঞ্জ উপজেলায় অস্ত্রের মুখে মেয়েশিশুকে (১১) অপহরণ ও গণধর্ষণ মামলায় চার আসামিকে যাবজ্জীবন কারাদণ্ড দিয়েছেন আদালত। এ ছাড়া প্রত্যেককে ১ লাখ টাকা করে জরিমানা, অনাদায়ে আরও দুই বছরের কারাদণ্ড দেওয়া হয়েছে।একই মামলায় অপহরণের দায়ে আসামিদের সাত বছর করে কারাদণ্ড ও ১০ হাজার টাকা জরিমানা, অনাদায়ে আরও এক বছরের সাজা দেওয়া হয়েছে।কিশোরগঞ্জের নারী ও শিশু নির্যাতন দমন ট্রাইব্যুনাল-১–এর বিচারক কিরণ শংকর হালদার মঙ্গলবার বিকেলে আসামিদের উপস্থিতিতে এ রায় দেন। তবে অভিযোগ প্রমাণিত না হওয়ায় এ সময় নয়ন নামে একজনকে বেকসুর খালাস দেওয়া হয়।রাষ্ট্রপক্ষের আইনজীবী এম এ আফজাল প্রথম আলোকে রায়ের বিষয়টি নিশ্চিত করেন। মামলায় আসামি পক্ষের উকিল ছিলেন আইনজীবী মো. মহিউদ্দিন আহমেদ।আসামিরা হলেন করিমগঞ্জ পৌরসভার আশুতিয়াপাড়া গ্রামের হেলাল মিয়া (২৮), ফারুক মিয়া (২৬), সুমন মিয়া (২৪) ও রুমন মিয়া (২২)।মামলার সংক্ষিপ্ত বিবরণে জানা যায়, ২০১৫ সালের ১১ মে হাসপাতালে চিকিৎসাধীন মাকে দেখে বাবা ও চাচার সঙ্গে রাতে রিকশায় বাড়ি ফিরছিল ওই মেয়েশিশু। পথে রাত সাড়ে বারোটার দিকে আসামিরা মেয়েটির বাবা ও চাচাকে মারধর করে এবং অস্ত্রের মুখে মেয়েটিকে অপহরণ করে। এরপর পালাক্রমে ধর্ষণ শেষে মেয়েটিকে রক্তাক্ত ও অচেতন অবস্থায় পার্শ্ববর্তী একটি সেতুর কাছে ফেলে যায়। স্থানীয় লোকজন আহত অবস্থায় মেয়েটিকে কিশোরগঞ্জ জেনারেল হাসপাতালে ভর্তি করেন। এ ঘটনায় পরদিন মেয়েটির বাবা বাদী হয়ে করিমগঞ্জ থানায় মামলা করেন। মামলায় চারজনের নাম উল্লেখসহ অজ্ঞাতনামা চার থেকে পাঁচজনকে আসামি করা হয়। পুলিশ একই বছরের ১৩ নভেম্বর পাঁচজনের বিরুদ্ধে আদালতে অভিযোগপত্র জমা দেয়।</body>
</article>
