<article>
  <headline>অনুষ্ঠানের জন্য ডেকে এনে নৃত্যশিল্পীকে গণধর্ষণ, তিনজনের স্বীকারোক্তি</headline>
  <url>https://www.prothomalo.com/bangladesh/article/1610338/%E0%A6%85%E0%A6%A8%E0%A7%81%E0%A6%B7%E0%A7%8D%E0%A6%A0%E0%A6%BE%E0%A6%A8%E0%A7%87%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%A1%E0%A7%87%E0%A6%95%E0%A7%87-%E0%A6%8F%E0%A6%A8%E0%A7%87-%E0%A6%A8%E0%A7%83%E0%A6%A4%E0%A7%8D%E0%A6%AF%E0%A6%B6%E0%A6%BF%E0%A6%B2%E0%A7%8D%E0%A6%AA%E0%A7%80%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3</url>
  <published_at>2019-08-21T15:48:00+06:00</published_at>
  <category>ধর্ষণ</category>
  <body>নারায়ণগঞ্জের সোনারগাঁয়ে নাচের অনুষ্ঠানের জন্য ডেকে এনে গত সোমবার এক নৃত্যশিল্পীকে গণধর্ষণ করার অভিযোগ পাওয়া গেছে। এ ঘটনার সঙ্গে জড়িত থাকার অভিযোগে করা মামলায় পুলিশ গতকাল মঙ্গলবার তিন যুবককে গ্রেপ্তার করেছে। তিনজনই আদালতে স্বীকারোক্তিমূলক জবানবন্দি দিয়েছেন।সোনারগাঁ থানার উপপরিদর্শক (এসআই) আবুল কালাম আজাদ বলেন, অনুষ্ঠানের কথা বলে বন্দর উপজেলা থেকে এক নৃত্যশিল্পীকে ডেকে আনেন সোনারগাঁয়ের মাহমুদ হাছান নামের এক যুবক। পরে তাঁর নেতৃত্বে সফিকুল ইসলাম, মো. সজিব, সানজিদ মিয়া ও সিয়াম হোসেন ওই মেয়েকে কারখানার পরিত্যক্ত বাগানে নিয়ে ধর্ষণ করেন। স্থানীয়রা তাঁকে উদ্ধার করে একটি ক্লিনিকে প্রাথমিক চিকিৎসা দেয়। বিষয়টি তিনি তাঁর স্বামী ও আত্মীয়-স্বজনকে জানান। ওই রাতেই সোনারগাঁ থানায় পাঁচজনের বিরুদ্ধে ওই নৃত্যশিল্পী মামলা করেন। মামলার পর থানা-পুলিশের একাধিক দল গতকাল ভোরে বিভিন্ন স্থানে অভিযান চালিয়ে মামলার তিন আসামি মাহমুদ হাছান, সফিকুল ইসলাম ও মো. সজিবকে গ্রেপ্তার করে।সোনারগাঁ থানার ভারপ্রাপ্ত কর্মকর্তা (ওসি) মনিরুজ্জামান বলেন, এ ঘটনায় গ্রেপ্তার তিনজন আজ নারায়ণগঞ্জের জ্যেষ্ঠ বিচারিক হাকিম মিল্টন হোসেনের আদালতে গণধর্ষণের কথা স্বীকার করে জবানবন্দি দিয়েছেন। পরে আদালত তাদের কারাগারে পাঠান। </body>
</article>
