<article>
  <headline>ধর্ষণের সংবাদ প্রকাশ:মামলা করবেন রোনালদো</headline>
  <url>https://www.prothomalo.com/sports/article/1559499/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B8%E0%A6%82%E0%A6%AC%E0%A6%BE%E0%A6%A6-%E0%A6%AA%E0%A7%8D%E0%A6%B0%E0%A6%95%E0%A6%BE%E0%A6%B6-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%95%E0%A6%B0%E0%A6%AC%E0%A7%87%E0%A6%A8-%E0%A6%B0%E0%A7%8B%E0%A6%A8%E0%A6%BE%E0%A6%B2%E0%A6%A6%E0%A7%8B</url>
  <published_at>2018-09-29T23:09:00+06:00</published_at>
  <category>ধর্ষণ</category>
  <body>ক্রিস্টিয়ানো রোনালদোর বিপক্ষে ২০০৯ সালে ধর্ষিত হওয়ার অভিযোগ তুলেছিলেন যুক্তরাষ্ট্রের এক নারী। জার্মান সংবাদমাধ্যম ‘ডার স্পেইগেল’ তা ফলাও করে ছেপেছিল। এত দিন পর কাল রোনালদোর আইনজীবী জানালেন, প্রতিবেদনটি ‘সর্বৈব মিথ্যা’ এবং সংবাদমাধ্যমটির বিরুদ্ধে তাঁরা মামলার প্রস্তুতি নিচ্ছেন।জুভেন্টাস তারকার আইনজীবী ক্রিশ্চিয়ান শের্টৎজ সংবাদমাধ্যমকে বলেছেন, ‘ব্যক্তিগত ব্যাপারে সন্দেহের বশে করা প্রতিবেদনটি অগ্রহণযোগ্য।’ মক্কেলের ক্ষতিপূরণের জন্য মামলা করার প্রস্তুতি নেওয়ার কথাও জানান তিনি। সংবাদ সংস্থা রয়টার্স জানিয়েছে, রোনালদোর আইনজীবীর বিবৃতি তাঁদের কাছে পাঠিয়েছেন খেলোয়াড়টির এজেন্ট। তবে সেই প্রতিবেদন নিয়ে রোনালদোর এজেন্ট গেস্টিফিউট কোনো মন্তব্য করেননি। পাঁচবারের বর্ষসেরা এই ফুটবলার ম্যানচেস্টার ইউনাইটেড ও রিয়াল মাদ্রিদ ঘুরে এখন জুভেন্টাসে। ইতালিয়ান ক্লাবটি জার্মান সংবাদমাধ্যমের সেই প্রতিবেদন নিয়ে কোনো মন্তব্য করেনি।‘ডার স্পেইগেল’-এর সেই প্রতিবেদনে জানানো হয়, অভিযোগকারীর আইনজীবী লেসলি স্টোভালের মতে, ২০০৯ সালের জুনে লাস ভেগাসের এক হোটেলে ধর্ষণের শিকার হন সেই নারী। এরপর রোনালদো এবং সেই নারী মৌখিকভাবেই নাকি ব্যাপারটা চুকিয়ে ফেলেছিলেন। স্টোভালের দাবি, ব্যাপারটা নিয়ে সেই নারী যেন কখনো মুখ না খোলেন তা নিশ্চিত করতে তাঁকে ৩ লাখ ৭৫ হাজার ডলার দিয়েছিলেন রোনালদো। জার্মান সংবাদমাধ্যমটির অনলাইনে একটি ভিডিওবার্তায় স্টোভাল বলেছিলেন, ‘২০০৯ সালের জুনে ক্রিস্টিয়ানো রোনালদো নামের এক ব্যক্তির দ্বারা সে ধর্ষিত হয়।’ রোনালদোর আইনজীবী শের্টৎজ অবশ্য বলেছেন, ‘নৈতিকভাবে খেলোয়াড়টি যে ক্ষতি সাধিত হয়েছে তাঁর ক্ষতিপূরণ চাওয়া হবে’ সংবাদমাধ্যমটির কাছে।</body>
</article>
