<article>
  <headline>পাচারের পথে দুই তরুণীকে ধর্ষণের অভিযোগ, আটক ৭</headline>
  <url>https://www.prothomalo.com/bangladesh/article/1582843/%E0%A6%AA%E0%A6%BE%E0%A6%9A%E0%A6%BE%E0%A6%B0%E0%A7%87%E0%A6%B0-%E0%A6%AA%E0%A6%A5%E0%A7%87-%E0%A6%A6%E0%A7%81%E0%A6%87-%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%86%E0%A6%9F%E0%A6%95-%E0%A7%AD</url>
  <published_at>2019-03-10T23:24:00+06:00</published_at>
  <category>ধর্ষণ</category>
  <body>যশোরের বেনাপোলে দুই তরুণীকে ধর্ষণের শিকার হয়েছেন বলে অভিযোগ উঠেছে। রোববার বিকেলে বেনাপোল বন্দর থানার পুটখালী সীমান্ত এলাকায় এ ঘটনা ঘটে। তাঁদের ভারতে পাচারের উদ্দেশে পুটখালী সীমান্তে এনে রাখা হয়েছিল। এ ঘটনায় অভিযুক্ত সাতজনকে আটক করেছে পুলিশ।আটক ব্যক্তিরা হলেন রাফুল ধাবক (২৫), মো. প্লাবন (২১), আরিফুল ইসলাম (২২), মো. আবদুল্লাহ (২৩), সোহেল হোসেন (২২), মো. মোর্শেদ (৪০), শিমুল হোসেন (২২)। তাঁদের সবার বাড়ি বেনাপোল উপজেলায়।পুলিশ ও স্থানীয় সূত্রে জানা যায়, ভারতে ভালো বেতনে চাকরি দেওয়ার প্রলোভন দেখিয়ে পাশের একটি জেলা থেকে ওই দুই তরুণীকে বেনাপোল বন্দর থানার পুটখালী সীমান্তে এনে রাখা হয়। তাঁদের সীমান্ত দিয়ে ভারতে পাচারের কথা ছিল। রোববার বিকেলে ছয়জন ওই দুই তরুণীকে ধর্ষণ করেন। পরে এলাকাবাসীর সহায়তায় দুই তরুণীকে উদ্ধার করা হয়। বেনাপোল বন্দর থানার ভারপ্রাপ্ত কর্মকর্তা (ওসি) শেখ আবু সালেহ মাসুদ করিম বলেন, ওই দুই তরুণী বর্তমানে পুলিশ হেফাজতে রয়েছেন। সোমবার ডাক্তারি পরীক্ষার জন্য তাঁদের যশোর ২৫০ শয্যাবিশিষ্ট জেনারেল হাসপাতালে পাঠানো হবে। এই ঘটনায় সাতজনকে আটক করা হয়েছে। তাঁদের বিরুদ্ধে মামলার প্রস্তুতি চলছে।</body>
</article>
