<article>
  <headline>ঘুরতে নিয়ে গিয়ে তরুণীকে ধর্ষণ, গ্রেপ্তার ১</headline>
  <url>https://www.prothomalo.com/bangladesh/article/1609633/%E0%A6%98%E0%A7%81%E0%A6%B0%E0%A6%A4%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A7</url>
  <published_at>2019-08-16T21:14:00+06:00</published_at>
  <category>ধর্ষণ</category>
  <body>ঝালকাঠির নলছিটি উপজেলায় ঘুরতে নিয়ে গিয়ে এক তরুণীকে ধর্ষণের অভিযোগ উঠেছে। গতকাল বৃহস্পতিবার বিকেলে এ ঘটনা ঘটে। অভিযুক্ত একজনকে গ্রেপ্তার করেছে পুলিশ।গ্রেপ্তার তরুণের নাম সাগর হোসেন (২৩)। অপর অভিযুক্ত রিয়াজকে (২৫) গ্রেপ্তারের চেষ্টা চালাচ্ছে পুলিশ। ওই তরুণীকে প্রথমে নলছিটি উপজেলা স্বাস্থ্য কমপ্লেক্সে ভর্তি করা হয়। পরে অবস্থার অবনতি হলে শুক্রবার সকালে বরিশালের শের-ই-বাংলা মেডিকেল কলেজ হাসপাতালে পাঠানো হয়।মামলার এজাহার সূত্রে জানা গেছে, ধর্ষণের শিকার তরুণীর সঙ্গে সাগরের বিয়ে ঠিক হয়। গতকাল বিকেলে সাগর তাঁর বন্ধুর মোটরসাইকেল নিয়ে ওই তরুণী ও তাঁর ছোট ভাইকে নিয়ে ঘুরতে বের হন। সন্ধ্যা সাতটার দিকে আকড়পাড়া কালভার্টের কাছে এসে তরুণীর ছোট ভাইকে দাঁড় করিয়ে রেখে তরুণীকে নিয়ে কিছুটা সামনের দিকে এগিয়ে যান। সেখানে আগে থেকেই অপেক্ষমাণ বন্ধু রিয়াজ ও সাগর মিলে তরুণীকে জোর করে একটি বাগানে নিয়ে যান। পরে তরুণীর হাত-পা বেঁধে তাঁকে ধর্ষণ করেন সাগর ও রিয়াজ। একপর্যায়ে স্থানীয় লোকজন বিষয়টি টের পেলে পালানোর চেষ্টা করেন দুজন। পরে স্থানীয় লোকজন সাগরকে আটক করে নলছিটি থানায় সোপর্দ করেন।নলছিটি থানার ভারপ্রাপ্ত কর্মকর্তা (ওসি) মো. সাখাওয়াত হোসেন প্রথম আলোকে বলেন, দুজনকে আসামি করে তরুণীর বাবা বাদী হয়ে নারী ও শিশু নির্যাতন দমন আইনে একটি মামলা করেছেন। সাগরকে বৃহস্পতিবার রাতেই গ্রেপ্তার করা হয়েছে। রিয়াজকে গ্রেপ্তারের চেষ্টা চলছে।</body>
</article>
