<article>
  <headline>নেছারাবাদে স্কুলছাত্রীকে ধর্ষণের অভিযোগ</headline>
  <url>https://www.prothomalo.com/bangladesh/article/1611102/%E0%A6%A8%E0%A7%87%E0%A6%9B%E0%A6%BE%E0%A6%B0%E0%A6%BE%E0%A6%AC%E0%A6%BE%E0%A6%A6%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-08-25T19:20:00+06:00</published_at>
  <category>ধর্ষণ</category>
  <body>পিরোজপুরের নেছারাবাদ উপজেলায় জন্মাষ্টমীর অনুষ্ঠান থেকে বাড়ি ফেরার পথে এক স্কুলছাত্রীকে ধর্ষণের অভিযোগ উঠেছে। গতকাল শনিবার সকালে এ ঘটনা ঘটে।পরে শনিবার রাতেই মেয়েটির মা বাদী হয়ে বাবুল মণ্ডলের ছেলে বাসুদেব মণ্ডল (২১) ও তাঁর সহযোগী অজ্ঞাত এক যুবকের বিরুদ্ধে থানায় মামলা করেন।মামলার এজাহার সূত্রে জানা গেছে, গত শুক্রবার রাতে ওই স্কুলছাত্রীকে নিয়ে পাশের গ্রামের এক আশ্রমে জন্মাষ্টমীর অনুষ্ঠানে যান তার মা। শনিবার সকালে মেয়েটি একাই বাড়ি ফিরছিল। এ সময় বাসুদেব ও তাঁর এক সহযোগী মেয়েটিকে রাস্তা থেকে জোর করে তুলে নিয়ে যান। পরে একটি পেয়ারাবাগানে নিয়ে মেয়েটিকে ধর্ষণ করেন বাসুদেব। বাড়ি ফিরে ঘটনার ব্যাপারে জানালে মেয়েটির মা ইউনিয়ন পরিষদ চেয়ারম্যানকে জানান। পরে তাঁর পরামর্শে থানায় মামলা করেন মেয়েটির মা।জানতে চাইলে মেয়েটির মা প্রথম আলোকে বলেন, ‘শুক্রবার সারা রাত আমরা আশ্রমের অনুষ্ঠানে ছিলাম। পরদিন সকালে মেয়েকে আগে পাঠিয়ে দিয়ে আমি কিছুক্ষণ পরে বাড়ি যাই। বাড়ি গিয়ে মেয়ের কাছে ধর্ষণের ব্যাপারে জানতে পারি।’নেছারাবাদ থানার ভারপ্রাপ্ত কর্মকর্তা কে এম তারিকুল ইসলাম প্রথম আলোকে বলেন, অভিযোগ পাওয়ার পর আসামিদের গ্রেপ্তারে অভিযান চালানো হয়েছে। আসামিরা পলাতক থাকায় এখনো তাঁদের গ্রেপ্তার করা যায়নি। তবে পুলিশ আসামিদের গ্রেপ্তারে তৎপর রয়েছে।</body>
</article>
