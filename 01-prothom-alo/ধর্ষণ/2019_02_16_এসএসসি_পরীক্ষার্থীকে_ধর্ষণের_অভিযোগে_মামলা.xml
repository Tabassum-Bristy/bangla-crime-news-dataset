<article>
  <headline>এসএসসি পরীক্ষার্থীকে ধর্ষণের অভিযোগে মামলা</headline>
  <url>https://www.prothomalo.com/bangladesh/article/1579330/%E0%A6%8F%E0%A6%B8%E0%A6%8F%E0%A6%B8%E0%A6%B8%E0%A6%BF-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-02-16T18:46:00+06:00</published_at>
  <category>ধর্ষণ</category>
  <body>বরিশালের উজিরপুরে এক এসএসসি পরীক্ষার্থীকে (১৬) ধর্ষণের অভিযোগে আজ শনিবার সকালে উজিরপুর মডেল থানায় মামলা হয়েছে। ধর্ষণের শিকার কিশোরী বাদী হয়ে ধর্ষণ মামলাটি করেছেন।ওই কিশোরীর মা বলেন, তাঁর স্বামী চাকরির সুবাদে ঢাকায় থাকেন। তিনি মেয়েকে নিয়ে বাড়িতে থাকেন। স্কুলে আসা-যাওয়ার পথে তাঁর মেয়েকে মাহেন্দ্রাচালক বেল্লাল সরদার (২২) উত্ত্যক্ত করে আসছিলেন। এ ব্যাপারে একাধিকবার বেল্লালকে সতর্ক করা হয়। তাঁর পরিবারের কাছে বিচার দেওয়া হয়। এতে বেল্লাল আরও বেপরোয়া হয়ে ওঠেন। বখাটের ভয়ে পরীক্ষার ২/৩ মাস আগে থেকেই মেয়ে স্কুলে যাওয়া বন্ধ করে দেয়।ওই কিশোরী মামলার এজাহারে বলেছে, গতকাল শুক্রবার সকালে তার মা পাশের বাড়িতে যান। এ সময় সে নিজের বাড়িতে পড়াশোনা করছিল। সকাল ১০টার দিকে বেল্লাল সরদার তার ঘরে ঢুকে তাকে ধর্ষণ করেন। বিষয়টি থানা-পুলিশ বা অন্য কাউকে জানালে হত্যার হুমকি দেন।কিশোরীর মায়ের দাবি, তিনি বাড়ি ফিরে সব শুনে মামলা দায়েরের সিদ্ধান্ত নিলে বেল্লাল ভাড়াটে সন্ত্রাসী পাঠিয়ে মা-মেয়েকে হত্যার হুমকি দেন।এ বিষয়ে উজিরপুর মডেল থানার ভারপ্রাপ্ত কর্মকর্তা (ওসি) শিশির কুমার পাল বলেন, এসএসসি পরীক্ষার্থীকে ধর্ষণের অভিযোগে আজ মামলা হয়েছে। ধর্ষণের শিকার কিশোরীকে মেডিকেল পরীক্ষার জন্য বরিশালে পাঠানো হয়েছে। আসামি বেল্লাল সরদারকে গ্রেপ্তারে জোর তৎপরতা চলছে।</body>
</article>
