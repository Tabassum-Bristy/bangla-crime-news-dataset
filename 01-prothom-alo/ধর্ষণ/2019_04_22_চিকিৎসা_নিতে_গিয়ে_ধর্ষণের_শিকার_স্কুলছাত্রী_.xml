<article>
  <headline>চিকিৎসা নিতে গিয়ে ধর্ষণের শিকার স্কুলছাত্রী!</headline>
  <url>https://www.prothomalo.com/bangladesh/article/1590135/%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%BE-%E0%A6%A8%E0%A6%BF%E0%A6%A4%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80</url>
  <published_at>2019-04-22T17:20:00+06:00</published_at>
  <category>ধর্ষণ</category>
  <body>পল্লি চিকিৎসকের কাছে চিকিৎসা নিতে গিয়েছিল স্কুলপড়ুয়া মেয়েটি। পল্লি চিকিৎসক সাইফুল ইসলাম (২৮) মেয়েটিকে ঘুমের ওষুধ খাইয়ে অচেতন করে ধর্ষণ করেছেন বলে অভিযোগ পাওয়া গেছে।ঘটনাটি ঘটেছে ঝিনাইদহের মহেশপুর উপজেলায়। ঘটনার পর ছাত্রীর বাবা বাদী হয়ে মহেশপুর থানায় মামলা করেছেন। অভিযুক্ত সাইফুলকে গ্রেপ্তার করেছে পুলিশ।পুলিশ সূত্র ও ছাত্রীর বাবার সঙ্গে কথা বলে জানা যায়, শনিবার সকালে সপ্তম শ্রেণির ওই ছাত্রীর পেটে ব্যথা শুরু হলে তাকে সাইফুলের কাছে নিয়ে যাওয়া হয়। মেয়েটিকে কিছু ওষুধ দিয়ে পরদিন আবার যেতে বলেন সাইফুল। রোববার সকালে মেয়েটি একাই সাইফুলের কাছে গেলে ওষুধ খাইয়ে অচেতন করে তাকে ধর্ষণ করেন সাইফুল। এ সময় অতিরিক্ত রক্তক্ষরণ শুরু হলে মেয়েটিকে রেখে পালিয়ে যান সাইফুল। মেয়েটির বাড়ি ফিরতে দেরি হওয়ায় পরিবারের সদস্যরা খুঁজতে বের হয়। তাকে উদ্ধার করে বিস্তারিত শুনে চিকিৎসার জন্য প্রথমে জীবননগর হাসপাতাল ও পরে চুয়াডাঙ্গা সদর হাসপাতালে নিয়ে যাওয়া হয়।মামলার তদন্তকারী কর্মকর্তা মহেশপুর থানার উপপরিদর্শক (এসআই) শাহিনুর রহমান জানান, অভিযোগ পেয়ে রাতেই অভিযুক্ত সাইফুল ইসলামকে গ্রেপ্তার করা হয়েছে। </body>
</article>
