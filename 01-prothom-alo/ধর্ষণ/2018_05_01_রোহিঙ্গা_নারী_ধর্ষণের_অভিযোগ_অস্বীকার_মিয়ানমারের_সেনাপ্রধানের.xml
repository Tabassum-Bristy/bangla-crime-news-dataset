<article>
  <headline>রোহিঙ্গা নারী ধর্ষণের অভিযোগ অস্বীকার মিয়ানমারের সেনাপ্রধানের</headline>
  <url>https://www.prothomalo.com/bangladesh/article/1480681/%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE-%E0%A6%A8%E0%A6%BE%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%85%E0%A6%B8%E0%A7%8D%E0%A6%AC%E0%A7%80%E0%A6%95%E0%A6%BE%E0%A6%B0-%E0%A6%AE%E0%A6%BF%E0%A7%9F%E0%A6%BE%E0%A6%A8%E0%A6%AE%E0%A6%BE%E0%A6%B0%E0%A7%87%E0%A6%B0</url>
  <published_at>2018-05-01T19:44:00+06:00</published_at>
  <category>ধর্ষণ</category>
  <body>জাতিগত নিধনের অভিযান চলাকালে মিয়ানমার সেনাবাহিনীর বিরুদ্ধে রোহিঙ্গা নারীদের ধর্ষণ ও অন্যান্য যৌন নিপীড়নের যে অভিযোগ উঠেছে, তা অস্বীকার করেছেন দেশটির সেনাবাহিনীর প্রধান সিনিয়র জেনারেল মিন অং হ্লাইং।রাজধানী নেপিডোতে জাতিসংঘের নিরাপত্তা পরিষদের প্রতিনিধিদের উদ্দেশে বক্তব্য দেওয়ার সময় এই অভিযোগ অস্বীকার করেন তিনি। গতকাল সোমবার রাতে প্রতিনিধিদলের সদস্যরা তাঁর সঙ্গে সাক্ষাৎ করতে এলে অভিযোগটি তিনি উড়িয়ে দেন।আজ মঙ্গলবার সংবাদ সংস্থা এএফপির খবরে বলা হয়, রাখাইনে রোহিঙ্গাদের হত্যা, নারী ধর্ষণসহ ‘জাতিগত নিধনের’ জন্য সেনাপ্রধান হিসেবে জেনারেল মিন অং হ্লাইংকে অভিযুক্ত করেছে জাতিসংঘ।গত বছরের আগস্ট মাসে রাখাইনে রোহিঙ্গাদের ওপর নিপীড়ন শুরু হয়। অসহায় রোহিঙ্গারা পালিয়ে বাংলাদেশে চলে আসে। এখন পর্যন্ত সাত লাখের বেশি রোহিঙ্গা বাংলাদেশে আশ্রয় নিয়েছে। তবে রোহিঙ্গাদের ওপর নিপীড়নের অভিযোগ অস্বীকার করে মিয়ানমার সেনাপ্রধান বলেন, ‘তাঁর বাহিনীতে যৌন নিপীড়নের এমন ইতিহাস নেই।’জেনারেল মিন অং হ্লাইং বলেন ‘আমাদের দেশের ধর্ম ও সংস্কৃতি অনুযায়ী এটা গ্রহণযোগ্য নয়। যদি কারও বিরুদ্ধে অপরাধ প্রমাণিত হয়, তবে তাকে শাস্তি পেতে হবে।’ এ সময় মিন অং হ্লাইং গতানুগতিক উক্তি পুনর্ব্যক্ত করে বলেন, বাংলাদেশের সঙ্গে প্রত্যাবাসন বিষয়ে চুক্তির আলোকে নিবন্ধিত বাসিন্দাদের ফিরিয়ে নিতে মিয়ানমার প্রস্তুত রয়েছে।কয়েক মাস আগেই সেই চুক্তি স্বাক্ষরিত হয়েছে। তবে বাস্তবে কোনো অগ্রগতি দেখা যাচ্ছে না। আজ জাতিসংঘের প্রতিনিধিদলটির হেলিকপ্টারে করে রাখাইনের উত্তরাঞ্চলে দৃশ্য পর্যবেক্ষণ করা এবং পরে নেপিডোতে ফিরে সাংবাদ সম্মেলন করার কথা রয়েছে।</body>
</article>
