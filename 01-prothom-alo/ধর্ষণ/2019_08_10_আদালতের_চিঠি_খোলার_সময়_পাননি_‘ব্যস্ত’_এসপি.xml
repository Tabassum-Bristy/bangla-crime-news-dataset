<article>
  <headline>আদালতের চিঠি খোলার সময় পাননি ‘ব্যস্ত’ এসপি</headline>
  <url>https://www.prothomalo.com/bangladesh/article/1608901/%E0%A6%86%E0%A6%A6%E0%A6%BE%E0%A6%B2%E0%A6%A4%E0%A7%87%E0%A6%B0-%E0%A6%9A%E0%A6%BF%E0%A6%A0%E0%A6%BF-%E0%A6%96%E0%A7%8B%E0%A6%B2%E0%A6%BE%E0%A6%B0-%E0%A6%B8%E0%A6%AE%E0%A7%9F-%E0%A6%AA%E0%A6%BE%E0%A6%A8%E0%A6%A8%E0%A6%BF-%E2%80%98%E0%A6%AC%E0%A7%8D%E0%A6%AF%E0%A6%B8%E0%A7%8D%E0%A6%A4%E2%80%99-%E0%A6%8F%E0%A6%B8%E0%A6%AA%E0%A6%BF</url>
  <published_at>2019-08-10T16:26:00+06:00</published_at>
  <category>ধর্ষণ</category>
  <body>খুলনা রেলওয়ে (জিআরপি) থানায় এক নারীকে গণধর্ষণের অভিযোগ ওঠার পর আদালত থেকে পাঠানো মামলার নির্দেশনা গতকাল শুক্রবারও ‘দেখেননি’ পাকশী জেলা রেলওয়ে পুলিশ সুপার (এসপি) মোহাম্মদ নজরুল ইসলাম। বিভিন্ন ব্যস্ততার কারণে তিনি চিঠিটি খুলে দেখার সময় পাননি বলে গতকাল জানান তিনি। এর আগে গত বৃহস্পতিবারও তিনি চিঠিটি খুলে দেখেননি বলে জানিয়েছিলেন।২ আগস্ট বেনাপোল থেকে খুলনাগামী কমিউটার ট্রেন থেকে ওই নারীকে আটক করে খুলনা জিআরপি থানার পুলিশ। তাঁর কাছ থেকে পাঁচ বোতল ফেনসিডিল উদ্ধার দেখিয়ে মাদক আইনে মামলা দেওয়া হয়। ওই রাতে থানাহাজতে থাকার সময় থানার ওসি উসমান গণি পাঠান, এসআই নাজমুল হকসহ পাঁচ পুলিশ সদস্য তাঁকে মারধর ও ধর্ষণ করেন বলে অভিযোগ ওই নারীর।আদালত সূত্র জানায়, থানা হেফাজতে ‘ধর্ষণের’ শিকার ওই নারীর স্বাকারোক্তি অনুযায়ী আদালত থেকে রেলওয়ে পুলিশ সুপারকে অভিযুক্ত পুলিশ সদস্যদের বিরুদ্ধে মামলা (এফআইআর) করার নির্দেশ দেন খুলনার জ্যেষ্ঠ বিচারিক হাকিমের আদালত-৩–এর বিচারক। আদালত সাত দিনের মধ্যে নির্দেশ বাস্তবায়ন করতে বলা হয়। এ–সংক্রান্ত একটি চিঠি পাকশী জেলা রেলওয়ের এসপির কাছে পাঠানো হয়। সেই চিঠিটিই খুলে দেখার সময় পাচ্ছেন না এসপি।গতকাল শুক্রবার বিকেলে মুঠোফোনে জানতে চাইলে এসপি বলেন, ‘বিভিন্ন ব্যস্ততায় চিঠিট এখনো ভালোভাবে দেখা হয়নি। যেহেতু আজ শুক্রবার, তাই দেখা সম্ভব না। তবে যে নির্দেশনাই থাকুক, তা পালন করা হবে।’</body>
</article>
