<article>
  <headline>ফরিদপুরে ধর্ষণের ঘটনায় প্রতিবন্ধী কিশোরী অন্তঃসত্ত্বা, তরুণ আটক</headline>
  <url>https://www.prothomalo.com/bangladesh/article/1495461/%E0%A6%AB%E0%A6%B0%E0%A6%BF%E0%A6%A6%E0%A6%AA%E0%A7%81%E0%A6%B0%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%A8%E0%A7%8D%E0%A6%A7%E0%A7%80-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80</url>
  <published_at>2018-05-24T19:00:00+06:00</published_at>
  <category>ধর্ষণ</category>
  <body>ফরিদপুর সদর উপজেলার একটি গ্রামে ধর্ষণের ঘটনায় ১৭ বছর বয়সের এক শারীরিক প্রতিবন্ধী কিশোরী অন্তঃসত্ত্বা হওয়ার অভিযোগ উঠেছে। এ ঘটনায় আজ বৃহস্পতিবার বিকেলে ওই ধর্ষণ মামলার অভিযুক্ত আসামি জাবেদ শেখকে (২২) গ্রেপ্তার করেছে পুলিশ।এর আগে বুধবার রাতে ওই প্রতিবন্ধী কিশোরীর মা বাদী হয়ে ফরিদপুর কোতোয়ালি থানায় নারী ও শিশু নির্যাতন দমন আইনে মামলা করেন। ওই কিশোরী জন্ম থেকেই শারীরিক প্রতিবন্ধী।থানায় লিখিত অভিযোগে বলা হয়, গত ২ মার্চ প্রতিবেশীর বাড়িতে গান শুনতে যায় ওই কিশোরী। একই গ্রামের তরুণ জাবেদ শেখ কৌশলে তাঁকে ডেকে পুকুরপাড়ে নিয়ে ধর্ষণ করেন। গত কয়েক দিনে ওই কিশোরী অসুস্থ হয়ে পড়লে গত মঙ্গলবার রাতে ফরিদপুর জেনারেল হাসপাতালে নেওয়া হয়। পরে কর্তব্যরত চিকিৎসক কিশোরীকে ফরিদপুর মেডিকেল কলেজ হাসপাতালে স্থানান্তর করেন। সে বর্তমানে সেখানে মহিলা ওয়ার্ডে চিকিৎসাধীন।ফরিদপুর মেডিকেল কলেজের অধ্যক্ষ এস এম খবিরুল ইসলাম বলেন, হাসপাতালে চিকিৎসাধীন ওই কিশোরী বর্তমানে দুই মাসের অন্তঃসত্ত্বা।ফরিদপুর কোতোয়ালি থানার ভারপ্রাপ্ত কর্মকর্তা (ওসি) এ এফ এম নাসিম বলেন, ধর্ষণের কারণে অন্তঃসত্ত্বা হওয়ার ঘটনায় কোতোয়ালি থানায় একটি মামলা করা হয়েছে। এ মামলার একমাত্র আসামি জাবেদকে গ্রেপ্তার করা হয়েছে।</body>
</article>
