<article>
  <headline>প্রেমের ফাঁদে পড়ে ধর্ষণের শিকার গার্মেন্টসকর্মী</headline>
  <url>https://www.prothomalo.com/bangladesh/article/1588973/%E0%A6%AA%E0%A7%8D%E0%A6%B0%E0%A7%87%E0%A6%AE%E0%A7%87%E0%A6%B0-%E0%A6%AB%E0%A6%BE%E0%A6%81%E0%A6%A6%E0%A7%87-%E0%A6%AA%E0%A7%9C%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A6%97%E0%A6%BE%E0%A6%B0%E0%A7%8D%E0%A6%AE%E0%A7%87%E0%A6%A8%E0%A7%8D%E0%A6%9F%E0%A6%B8%E0%A6%95%E0%A6%B0%E0%A7%8D%E0%A6%AE%E0%A7%80</url>
  <published_at>2019-04-15T20:53:00+06:00</published_at>
  <category>ধর্ষণ</category>
  <body>প্রেমের ফাঁদে পড়ে পটিয়ার এক নারী গার্মেন্টস কর্মী (১৮) ধর্ষণের শিকার হয়েছেন বলে অভিযোগ উঠেছে। গতকাল রোববার চট্টগ্রাম নগরের এক বাসায় এই ঘটনা ঘটেছে বলে জানা গেছে। ধর্ষণের শিকার নারী বর্তমানে চট্টগ্রাম মেডিকেল কলেজ হাসপাতালে ভর্তি আছেন। রয়েছেন। ঘটনার শিকার নারী ও অভিযুক্ত যুবকের বাড়ি চট্টগ্রামের পটিয়ায়।পটিয়া থানা-পুলিশ সূত্র জানায়, ওই নারী পটিয়ার একটি তৈরি পোশাক কারখানায় চাকরি করেন। ওই কারখানার শ্রমিকেরা প্রতিদিন একটি লেগুনায় করে যাতায়াত করেন। সেই সূত্রে লেগুনা চালক মো. রিপনের (২৫) সঙ্গে প্রেমের সম্পর্ক গড়ে ওঠে ওই নারীর। গতকাল কেনাকাটা ও বেড়াতে যাওয়ার পরিকল্পনা হয় দুজনের। সে অনুযায়ী গার্মেন্টসকর্মীকে চট্টগ্রাম শাহ আমানত সেতুর কাছাকাছি জায়গায় একটি বাসায় যেতে বলেন রিপন। এরপর দুপুর ১২টার দিকে ওই বাসায় তিনি ধর্ষণের শিকার হন।মেয়েটি অসুস্থ হয়ে পড়লে রিপন তাঁর এক বন্ধুর মাধ্যমে মেয়েটিকে পটিয়া উপজেলা স্বাস্থ্য কমপ্লেক্সে পাঠান। হাসপাতালে পৌঁছে মেয়েটি অচেতন হয়ে পড়লে মেয়েটিকে সেখানে রেখে রিপনের বন্ধু পালিয়ে যান। এরপর মেয়েটির এক পরিচিত ব্যক্তি তাঁকে হাসপাতালে দেখে মেয়েটির ভাইকে ফোন দিয়ে বিষয়টি জানান। তখন মেয়েটির ভাই স্বাস্থ্য কমপ্লেক্সে গিয়ে তাঁকে চট্টগ্রাম মেডিকেল কলেজ হাসপাতালে নিয়ে যান।পটিয়া থানার ভারপ্রাপ্ত কর্মকর্তা (ওসি) বোরহান উদ্দিন ঘটনার সত্যতা নিশ্চিত করে বলেন, তাঁদের দুজনের বাড়িই পটিয়ায়। তবে ঘটনা ঘটেছে চট্টগ্রাম নগরে। রিপনকে আটক করার চেষ্টা চলছে। এ ঘটনায় এখন পর্যন্ত কোনো মামলা হয়নি।</body>
</article>
