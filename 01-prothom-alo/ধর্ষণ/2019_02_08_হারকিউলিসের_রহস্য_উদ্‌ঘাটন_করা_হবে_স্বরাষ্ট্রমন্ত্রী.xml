<article>
  <headline>হারকিউলিসের রহস্য উদ্‌ঘাটন করা হবে: স্বরাষ্ট্রমন্ত্রী</headline>
  <url>https://www.prothomalo.com/bangladesh/article/1578116/%E0%A6%B9%E0%A6%BE%E0%A6%B0%E0%A6%95%E0%A6%BF%E0%A6%89%E0%A6%B2%E0%A6%BF%E0%A6%B8%E0%A7%87%E0%A6%B0-%E0%A6%B0%E0%A6%B9%E0%A6%B8%E0%A7%8D%E0%A6%AF-%E0%A6%89%E0%A6%A6%E0%A7%8D%E0%A6%98%E0%A6%BE%E0%A6%9F%E0%A6%A8-%E0%A6%95%E0%A6%B0%E0%A6%BE-%E0%A6%B9%E0%A6%AC%E0%A7%87</url>
  <published_at>2019-02-08T16:51:00+06:00</published_at>
  <category>ধর্ষণ</category>
  <body>স্বরাষ্ট্রমন্ত্রী আসাদুজ্জামান খান কামাল বলেছেন, হারকিউলিস নামে যে বা যারা ধর্ষণকারীদের হত্যা করছে, তদন্ত করে তার রহস্য উদ্‌ঘাটন করা হবে। এভাবে হত্যা করা অন্যায়। ধর্ষণকারীদের আইনের হাতে সোপর্দ করা উচিত ছিল।রাজধানীর লালমাটিয়া বালিকা উচ্চ বিদ্যালয় মাঠে আজ শুক্রবার সকালে আয়োজিত এক অনুষ্ঠান শেষে সাংবাদিকদের প্রশ্নের জবাবে মন্ত্রী এসব কথা বলেন। এভাররোজ ইন্টারন্যাশনাল স্কুলের বার্ষিক ক্রীড়া প্রতিযোগিতার পুরস্কার বিতরণী অনুষ্ঠানে প্রধান অতিথি ছিলেন স্বরাষ্ট্রমন্ত্রী।মন্ত্রী বলেন, ‘ধর্ষণ জঘন্য অপরাধ। ধর্ষকেরা সমাজের শত্রু। তবে তাদের এই কায়দায় হত্যার নিন্দা জানাচ্ছি। হারকিউলিস নামে যারা হত্যা করছে, তারা ভালো কাজ করছে না। এটা আইনসম্মত নয়।’হারকিউলিসের ব্যাপারে এখন পর্যন্ত কোনো সূত্র পাওয়া গেছে কি না? জানতে চাইলে স্বরাষ্ট্রমন্ত্রী বলেন, ‘যে কয়েকটি ঘটনা ঘটেছে সেগুলো আমরা দেখছি। নিশ্চয় কিছু না কিছু পাব।’ এ সময় সাংবাদিক দম্পতি সাগর-রুনি হত্যাকাণ্ডের আট বছর হতে চলল জানালে মন্ত্রী বলেন, ‘হবে হবে। সে রহস্যও উন্মোচন হবে ইনশা আল্লাহ।’আরও পড়ুন:গুলিতে মৃত্যু, হারকিউলিসের দায়: ধর্ষণ প্রতিরোধ হবে কি?এবার লাশের বুকে লেখা ‘ধর্ষকেরা সাবধান—হারকিউলিস’ </body>
</article>
