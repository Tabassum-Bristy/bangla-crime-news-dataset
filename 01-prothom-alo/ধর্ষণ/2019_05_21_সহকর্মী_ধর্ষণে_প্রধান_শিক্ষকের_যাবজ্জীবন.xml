<article>
  <headline>সহকর্মী ধর্ষণে প্রধান শিক্ষকের যাবজ্জীবন</headline>
  <url>https://www.prothomalo.com/bangladesh/article/1595105/%E0%A6%B8%E0%A6%B9%E0%A6%95%E0%A6%B0%E0%A7%8D%E0%A6%AE%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%95%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-05-21T13:07:00+06:00</published_at>
  <category>ধর্ষণ</category>
  <body>কুষ্টিয়া শহরের আবাসিক হোটেলে এক নারী শিক্ষককে ধর্ষণ করার দায়ে এক প্রধান শিক্ষককে যাবজ্জীবন কারাদণ্ড দেওয়া হয়েছে। আজ মঙ্গলবার বেলা সাড়ে ১১টার দিকে কুষ্টিয়া নারী ও শিশু নির্যাতন দমন ট্রাইব্যুনালের বিচারক মুন্সী মো. মশিয়ার রহমান এ রায় দেন। একই সঙ্গে তাঁকে ১ লাখ টাকা জরিমানা এবং অনাদায়ে ৬ মাসের বিনাশ্রম কারাদণ্ডাদেশ দেওয়া হয়েছে।দণ্ডপ্রাপ্ত শরিফুল ইসলামের (৩৫) বাড়ি মেহেরপুরের মুজিবনগর উপজেলার ভবেরপাড়া গ্রামে। তিনি স্থানীয় একটি মাধ্যমিক বিদ্যালয়ের প্রধান শিক্ষক। ঘটনার পর তাঁকে সাময়িক বহিষ্কার করা হয়েছিল।মামলার এজাহারের বরাত দিয়ে আদালত সূত্র জানায়, ২০১৬ সালের ১৩ মে শরিফুল ইসলাম তাঁর স্কুলের খণ্ডকালীন এক নারী শিক্ষককে নিয়ে শিক্ষক নিবন্ধন পরীক্ষায় অংশ নিতে কুষ্টিয়া শহরে যান। সেখানে শহরের বড় বাজার এলাকায় এক আবাসিক হোটেলে আত্মীয় পরিচয়ে পাশাপাশি দুটি কক্ষ ভাড়া নেন।পরের দিন সকাল সাড়ে সাতটার দিকে শরিফুল ওই নারী শিক্ষকের কক্ষে প্রবেশ করে তাঁকে ধর্ষণ করেন। অসুস্থ অবস্থায় ওই নারী শিক্ষক স্থানীয় থানা ও জেলা প্রশাসনকে বিষয়টি জানান। এ ঘটনায় কুষ্টিয়া মডেল থানায় ধর্ষণের অভিযোগে মামলা করেন তিনি। পুলিশ তদন্ত করে আদালতে অভিযোগপত্র দেয়। </body>
</article>
