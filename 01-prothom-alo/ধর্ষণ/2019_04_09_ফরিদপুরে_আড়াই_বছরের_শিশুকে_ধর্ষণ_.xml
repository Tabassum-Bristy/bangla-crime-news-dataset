<article>
  <headline>ফরিদপুরে আড়াই বছরের শিশুকে ধর্ষণ!</headline>
  <url>https://www.prothomalo.com/bangladesh/article/1587868/%E0%A6%AB%E0%A6%B0%E0%A6%BF%E0%A6%A6%E0%A6%AA%E0%A7%81%E0%A6%B0%E0%A7%87-%E0%A6%86%E0%A7%9C%E0%A6%BE%E0%A6%87-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3</url>
  <published_at>2019-04-09T16:09:00+06:00</published_at>
  <category>ধর্ষণ</category>
  <body>ফরিদপুরে আড়াই বছরের এক শিশু ধর্ষণের শিকার হয়েছে বলে অভিযোগ উঠেছে। গতকাল সোমবার বিকেল সাড়ে চারটার দিকে ফরিদপুর সদরে এ ঘটনা ঘটে। গুরুতর অসুস্থ অবস্থায় শিশুটিকে উদ্ধার করে ফরিদপুর মেডিকেল কলেজ হাসপাতালের মহিলা ওয়ার্ডে ভর্তি করা হয়েছে।রিকশাচালক বাবার তিন মেয়ের মধ্যে শিশুটি মেজ। শিশুটির পরিবার ও এলাকাবাসী সূত্রে জানা যায়, গতকাল বিকেলে শিশুটি বাড়ির পাশের একটি মাঠে খেলছিল। ওই সময় মিন্টু শেখ (১৯) নামের এক তরুণ শিশুটিকে পাশের একটি বাঁশঝাড়ে নিয়ে ধর্ষণ করেন। শিশুটির চিৎকারে এলাকার লোকজন এগিয়ে এলে মিন্টু পালিয়ে যান। পরে এলাকাবাসীর সহায়তায় শিশুটিকে উদ্ধার করে সন্ধ্যায় ফরিদপুর মেডিকেল কলেজ হাসপাতালে নেওয়া হয়।হাসপাতালের ওয়ার্ড মাস্টার সাখাওয়াত মোস্তফা বলেন, চিকিৎসক পরীক্ষা করার পর শিশুটিকে ওয়ান স্টপ ক্রাইসিস সেন্টারে (ওসিসি) স্থানান্তর করা হবে।ঘটনার সত্যতা নিশ্চিত করে স্থানীয় চেয়ারম্যান বলেন, মিন্টুর বিরুদ্ধে আইনগত ব্যবস্থা নেওয়ার জন্য শিশুটির পরিবারের সদস্যদের পরামর্শ দেওয়া হয়েছে।তবে স্থানীয় লোকজনের সঙ্গে কথা বলে জানা গেছে, এলাকার একটি মহল মিন্টুকে পাগল বলে প্রচার করে ধর্ষণের ঘটনাকে ভিন্ন খাতে নেওয়ার পাঁয়তারা করছে। তাঁরা বলেন, মিন্টু পাগল নন। তিনি পেশায় ইজিবাইকচালক। মানসিকভাবে সুস্থ হলেও মিন্টু বখাটে প্রকৃতির ছেলে বলে দাবি করেন তাঁরা।ফরিদপুর কোতোয়ালি থানার ভারপ্রাপ্ত কর্মকর্তা (ওসি) এ এফ এম নাসিম বলেন, এ ঘটনায় আজ মঙ্গলবার দুপুর পর্যন্ত থানায় কেউ কোনো অভিযোগ করেনি। শিশুটিকে ওসিসিতে স্থানান্তর করা হলে ওসিসি কর্তৃপক্ষ এ ব্যাপারে আইনগত ব্যবস্থা নেবে।</body>
</article>
