<article>
  <headline>কুষ্টিয়ায় ধর্ষণের পর হত্যার দায়ে যুবকের যাবজ্জীবন</headline>
  <url>https://www.prothomalo.com/bangladesh/article/1580627/%E0%A6%95%E0%A7%81%E0%A6%B7%E0%A7%8D%E0%A6%9F%E0%A6%BF%E0%A7%9F%E0%A6%BE%E0%A7%9F-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AA%E0%A6%B0-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-02-25T14:31:00+06:00</published_at>
  <category>ধর্ষণ</category>
  <body>কুষ্টিয়ার মিরপুরে প্রতিবেশী ভাড়াটে এক নারীকে ধর্ষণের পর হত্যার দায়ে মো. নান্টু (৩৮) নামের একজনকে যাবজ্জীবন কারাদণ্ড দিয়েছেন আদালত। একই সঙ্গে তাঁকে ৫০ হাজার টাকা জরিমানা করা হয়েছে।আজ সোমবার কুষ্টিয়ার নারী ও শিশু নির্যাতন দমন ট্রাইব্যুনাল আদালতের বিচারক (জেলা ও দায়রা জজ) মুন্সি মো. মশিয়ার রহমান এ রায় ঘোষণা করেন। রায় ঘোষণার সময় দণ্ডপ্রাপ্ত আসামি আদালতে উপস্থিত ছিলেন। মো. নান্টুর বাড়ি কুষ্টিয়ার মিরপুর উপজেলার চিথলিয়া গ্রামে।আদালত সূত্র জানায়, মো. নান্টু ও ধর্ষণের শিকার ওই নারী কুষ্টিয়ার মিরপুর উপজেলায় একই বাড়ির ভাড়াটে ছিলেন। ২০১৫ সালের ৩০ মার্চ রাতে নান্টু ওই নারীকে ধর্ষণ করেন। তাঁকে শারীরিকভাবে আঘাত করা হয়। পরবর্তী সময়ে ওই নারীকে উদ্ধার করে আহত অবস্থায় কুষ্টিয়া জেনারেল হাসপাতালে ভর্তি করা হয়। চিকিৎসাধীন অবস্থায় ঘটনার পাঁচ মাস পর ওই নারীর মৃত্যু হয়। ঘটনার পরের দিন বাড়ির মালিক শাফায়েত হোসেন বাদী হয়ে মিরপুর থানায় ধর্ষণের পর হত্যার মামলা করেন।জেলা ও দায়রা জজ আদালতের সরকারি কৌঁসুলি অনুপ কুমার নন্দী প্রথম আলোকে বলেন, পেনাল কোডের ৩০২ ধারায় আসামিকে যাবজ্জীবন কারাদণ্ডাদেশ দিয়েছেন আদালত। রায় ঘোষণার পর আসামিকে জেলা কারাগারে পাঠানো হয়েছে।</body>
</article>
