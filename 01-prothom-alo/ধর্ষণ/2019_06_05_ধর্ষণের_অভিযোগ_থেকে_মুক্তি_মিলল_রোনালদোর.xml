<article>
  <headline>ধর্ষণের অভিযোগ থেকে মুক্তি মিলল রোনালদোর</headline>
  <url>https://www.prothomalo.com/sports/article/1597846/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%A5%E0%A7%87%E0%A6%95%E0%A7%87-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF-%E0%A6%AE%E0%A6%BF%E0%A6%B2%E0%A6%B2-%E0%A6%B0%E0%A7%8B%E0%A6%A8%E0%A6%BE%E0%A6%B2%E0%A6%A6%E0%A7%8B%E0%A6%B0</url>
  <published_at>2019-06-05T21:21:00+06:00</published_at>
  <category>ধর্ষণ</category>
  <body>ঘটনাটা পুরোনো। যুক্তরাষ্ট্রের সাবেক মডেল ক্যাথরিন মায়োরগার অভিযোগ, ২০০৯ সালে লাস ভেগাসের এক হোটেলে তাঁকে ধর্ষণ করেছিলেন ক্রিস্টিয়ানো রোনালদো। তবে আদালত অবদি ব্যাপারটা গড়াতে গড়াতে সময় লেগেছে ৯ বছর! গত বছরের সেপ্টেম্বরে নেভাদার জেলা আদালতে রোনালদোর বিরুদ্ধে মামলা করেন মায়োরগা।সে মামলা নিয়ে অনেক প্রতিবেদন হয়েছে। যুক্তরাষ্ট্রে জুভেন্টাস দলের প্রীতি ম্যাচে রোনালদোর উপস্থিতি নিয়েই দুশ্চিন্তা শুরু হয়ে গিয়েছিল। যুক্তরাষ্ট্রে পা রাখলেই নাকি তাঁকে গ্রেপ্তার করবে পুলিশ। আপাতত স্বস্তি পাচ্ছেন রোনালদো। অভিযোগ প্রত্যাহার করে নিয়েছেন মায়োরগা।২০০৯ সালের ঘটনার মামলা এখন কেন, এমন প্রশ্ন অনেকের মনেই জাগতে পারে। ডার স্পিগেল পরিষ্কার করেছিল সেটি। জানিয়েছিল ঘটনার পর লাস ভেগাস পুলিশের কাছে অভিযোগ করেছিলেন মায়োরগা। কিন্তু দুই পক্ষের মধ্যে সমঝোতা হয়েছিল। গত বছর যৌন হয়রানি নিয়ে হ্যাশটাগ মি টু আন্দোলনের পরই এ নিয়ে কথা বলার সাহস ফিরে পান মায়োরগা। তবে এবারও বেশি দূর এগোলেন না যুক্তরাষ্ট্রের সাবেক এই মডেল। কিন্তু এখন হুট করেই মায়োরগার সিদ্ধান্ত বদলের কোনো কারণ জানা যায়নি।  রোনালদো অবশ্য মায়োরগার এই ধর্ষণের অভিযোগ কখনোই স্বীকার করেননি। অনেকে মনে করছেন ২০১০ সালের মতো এবারও অর্থের বিনিময়ে সমঝোতা হয়েছে দুই পক্ষের মধ্যে।</body>
</article>
