<article>
  <headline>ধর্ষণচেষ্টার দায়ে ৭ বছরের জেল</headline>
  <url>https://www.prothomalo.com/bangladesh/article/1588104/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A7%AD-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%9C%E0%A7%87%E0%A6%B2</url>
  <published_at>2019-04-10T18:58:00+06:00</published_at>
  <category>ধর্ষণ</category>
  <body>পিরোজপুরের মঠবাড়িয়া উপজেলায় দুই সন্তানের মাকে (৪০) ধর্ষণচেষ্টার মামলায় মো. নবী হোসেন (৫৩) নামের এক ব্যক্তিকে সাত বছরের সশ্রম কারাদণ্ড দিয়েছেন আদালত। পাশাপাশি তাঁকে ৩০ হাজার টাকা জরিমানা, অনাদায়ে আরও তিন মাসের কারাদণ্ড দেওয়া হয়েছে।আজ বুধবার দুপুরে পিরোজপুরের নারী ও শিশু নির্যাতন দমন ট্রাইব্যুনালের বিচারক মো. মিজানুর রহমান এ রায় ঘোষণা করেন।মামলার সংক্ষিপ্ত বিবরণ ও আদালত সূত্রে জানা যায়, ২০১৬ সালের ৩০ জুন রাতে ওই নারী বাড়িতে একা ছিলেন। রাত নয়টার দিকে ওই নারী নামাজ পড়ছিলেন। এ সময় তাঁর প্রতিবেশী নবী হোসেন ঘরে ঢুকে ধর্ষণের চেষ্টা চালান। ওই নারী নিজেকে রক্ষা করতে পাশে থাকা টেইলারিং কাজের ব্লেড দিয়ে নবী হোসেনের পুরুষাঙ্গে পোচ দিয়ে জখম করেন। এ ঘটনার পরদিন ওই নারী বাদী হয়ে নবী হোসেনের বিরুদ্ধে ধর্ষণচেষ্টার অভিযোগে স্থানীয় থানায় মামলা করেন।মামলাটি তদন্ত শেষে পুলিশ নবী হোসেনের বিরুদ্ধে আদালতে অভিযোগপত্র দেন। মামলার নয়জন সাক্ষীর সাক্ষ্য গ্রহণ শেষে বিচারক আসামি নবী হোসেনের উপস্থিতিতে আজ এ রায় দেন।সরকারপক্ষে মামলাটি পরিচালনা করেন নারী ও শিশু নির্যাতন দমন ট্রাইব্যুনালের কৌঁসুলি (পিপি) আব্দুর রাজ্জাক খান। আসামিপক্ষে আইনজীবী ছিলেন ফজলুল হক। আসামির আইনজীবী বলেন, তাঁরা এ রায়ের বিরুদ্ধে উচ্চ আদালতে আপিল করবেন।</body>
</article>
