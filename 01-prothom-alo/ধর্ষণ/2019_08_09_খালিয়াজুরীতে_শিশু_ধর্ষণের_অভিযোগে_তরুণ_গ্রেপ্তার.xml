<article>
  <headline>খালিয়াজুরীতে শিশু ধর্ষণের অভিযোগে তরুণ গ্রেপ্তার</headline>
  <url>https://www.prothomalo.com/bangladesh/article/1608742/%E0%A6%96%E0%A6%BE%E0%A6%B2%E0%A6%BF%E0%A7%9F%E0%A6%BE%E0%A6%9C%E0%A7%81%E0%A6%B0%E0%A7%80%E0%A6%A4%E0%A7%87-%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%A4%E0%A6%B0%E0%A7%81%E0%A6%A3-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-08-09T15:05:00+06:00</published_at>
  <category>ধর্ষণ</category>
  <body>নেত্রকোনার খালিয়াজুরী উপজেলায় মাদ্রাসার এক ছাত্রীকে (৮) ধর্ষণের অভিযোগ উঠেছে। এ ঘটনায় হৃদয় মিয়া (২২) নামের এক তরুণকে পুলিশ গ্রেপ্তার করেছে। গতকাল বৃহস্পতিবার সন্ধ্যায় নিজ বাড়ি থেকে তাঁকে গ্রেপ্তার করা হয়। গতকাল দুপুরে হৃদয় শিশুটিকে ধর্ষণ করেন।এ ঘটনায় শিশুটির মা খালিয়াজুরী থানায় নারী ও শিশু নির্যাতন দমন আইনে বাদী হয়ে হৃদয়ের বিরুদ্ধে মামলা করেন।স্থানীয় বাসিন্দা ও পুলিশ সূত্রে জানা গেছে, হৃদয় মিয়া গতকাল বৃহস্পতিবার দুপুরে প্রতিবেশী ওই মাদ্রাসাছাত্রীর বাড়িতে যান। বাড়ির লোকজন পাশের বাড়িতে বেড়াতে যাওয়ায় শিশুটি ঘরে একা ছিল। এ সুযোগে হৃদয় ঘরে ঢুকে দরজা বন্ধ করে শিশুটিকে ধর্ষণ করেন। এ সময় শিশুটির চিৎকারে পাশের বাড়ির কয়েকজন লোক এসে ওই ঘরের সামনে জড়ো হন। পরে ঘরের দরজা খুলে শিশুটিকে উদ্ধার করা হয়।হৃদয় মিয়া কৌশলে পালিয়ে যান। খবর পেয়ে পুলিশ সন্ধ্যার দিকে হৃদয়কে গ্রামের একটি বাড়ি থেকে আটক করে। এ ঘটনায় শিশুটির মা বাদী হয়ে রাত আটটার দিকে থানায় নারী ও শিশু নির্যাতন দমন আইনে মামলা করেন। পরে ওই মামলায় হৃদয়কে গ্রেপ্তার দেখিয়ে আজ শুক্রবার দুপুরে আদালতের মাধ্যমে কারাগারে পাঠানো হয়। ঘটনার সত্যতা নিশ্চিত করে খালিয়াজুরী থানার ভারপ্রাপ্ত কর্মকর্তা (ওসি) এ টি এম মাহমুদুল হক বলেন, বখাটে হৃদয় মিয়া শিশুটিকে ধর্ষণ করার বিষয়টি পুলিশের কাছে স্বীকার করেছেন। তাঁকে শুক্রবার দুপুরে আদালতের মাধ্যমে কারাগারে পাঠানো হয়েছে। ওই মাদ্রাসাছাত্রীকে ডাক্তারি পরীক্ষার জন্য নেত্রকোনা আধুনিক সদর হাসপাতালে পাঠানো হয়েছে।</body>
</article>
