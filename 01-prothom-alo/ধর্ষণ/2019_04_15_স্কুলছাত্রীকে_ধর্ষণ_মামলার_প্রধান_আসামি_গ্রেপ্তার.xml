<article>
  <headline>স্কুলছাত্রীকে ধর্ষণ মামলার প্রধান আসামি গ্রেপ্তার</headline>
  <url>https://www.prothomalo.com/bangladesh/article/1588999/%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-04-15T22:59:00+06:00</published_at>
  <category>ধর্ষণ</category>
  <body>বরগুনার পাথরঘাটায় এক স্কুলছাত্রীকে ধর্ষণের মামলার প্রধান আসামি জলিল প্যাদাকে গ্রেপ্তার করা হয়েছে। গতকাল রোববার রাতে বরগুনা সদর উপজেলার গাজীমাহমুদ গ্রাম থেকে তাঁকে গ্রেপ্তার করে পাথরঘাটা থানা-পুলিশ। গত বৃহস্পতিবার হরিণঘাটা পর্যটন কেন্দ্রে পাথরঘাটার অষ্টম শ্রেণির এক ছাত্রী ধর্ষণের শিকার হয়। এ ঘটনায় ছাত্রীর মা শুক্রবার বিকেলে পাথরঘাটা থানায় মামলা করেন।পুলিশ জানিয়েছে, প্রাথমিক জিজ্ঞাসাবাদে ধর্ষণের কথা স্বীকার করেছেন জলিল। মামলার তদন্ত কর্মকর্তা ও পাথরঘাটা থানার ওসি (তদন্ত) মো. সাইদুল ইসলাম প্রথম আলোকে বলেন, রোববার রাত ১১টার দিকে তথ্যপ্রযুক্তির সহায়তায় বরগুনা সদর উপজেলার গাজীমাহমুদ গ্রাম থেকে প্রধান আসামি জলিলকে গ্রেপ্তার করা হয়েছে। গত শনিবার মেয়েটিকে পটুয়াখালী মেডিকেল কলেজ হাসপাতালে নিয়ে ডাক্তারি পরীক্ষা করা হয়েছে বলেও জানান তিনি।ঘটনার শিকার মেয়ে ও তাঁর পরিবার সূত্রে জানা গেছে, পরিচয় গোপন রেখে মোবাইল ফোনে মেয়েটির সঙ্গে সম্পর্ক করার চেষ্টা করেছিলেন জলিল। ঘটনার দিন মেয়েটিকে ফোন করে বাদুড়তলা বাজারে ডাকেন জলিল। এরপর মোটরসাইকেলে করে মেয়েটিকে হরিণঘাটা পর্যটন কেন্দ্রে নিয়ে ধর্ষণ করেন। পরে স্থানীয় লোকজনের কাছ থেকে খবর পেয়ে মেয়েটিকে উদ্ধার করে পুলিশ।পাথরঘাটা থানার ভারপ্রাপ্ত কর্মকর্তা (ওসি) মো. হানিফ সিকদার প্রথম আলোকে বলেন, প্রাথমিক জিজ্ঞাসাবাদে মেয়েটিকে ধর্ষণের ঘটনা স্বীকার করেছেন জলিল। সোমবার তাঁকে আদালতে হাজির করা হয়।</body>
</article>
