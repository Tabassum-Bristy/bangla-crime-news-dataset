<article>
  <headline>কাশ্মীরে শিশু ধর্ষণ, বিজেপির দুই মন্ত্রীর পদত্যাগপত্র জমা</headline>
  <url>https://www.prothomalo.com/international/article/1469646/%E0%A6%95%E0%A6%BE%E0%A6%B6%E0%A7%8D%E0%A6%AE%E0%A7%80%E0%A6%B0%E0%A7%87-%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AC%E0%A6%BF%E0%A6%9C%E0%A7%87%E0%A6%AA%E0%A6%BF%E0%A6%B0-%E0%A6%A6%E0%A7%81%E0%A6%87-%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0</url>
  <published_at>2018-04-13T22:57:00+06:00</published_at>
  <category>ধর্ষণ</category>
  <body>ভারতের জম্মু ও কাশ্মীর রাজ্যে আট বছরের কন্যা শিশু ধর্ষণ ও হত্যার মামলার ঘটনার জের ধরে শুক্রবার রাজ্য বিজেপির দুই মন্ত্রী পদত্যাগপত্র জমা দিয়েছেন। বিজেপি নেতৃত্বাধীন সরকারে তাঁদের বহাল থাকা গ্রহণযোগ্য নয়—রাজ্যের মুখ্যমন্ত্রী মেহবুবা মুফতির এমন বক্তব্যের পর ওই দুই মন্ত্রী পদত্যাগপত্র জমা দেন।ভারতীয় সংবাদমাধ্যম এনডিটিভি জানিয়েছে, পদত্যাগপত্র জমা দেওয়া ওই দুজন হলেন শিল্পমন্ত্রী চন্দ্র প্রকাশ গঙ্গা এবং বনমন্ত্রী লাল সিং। তাঁরা ওই ধর্ষণ মামলায় গ্রেপ্তার হওয়া ব্যক্তির পক্ষে সমাবেশে বক্তব্য দিয়েছিলেন। দলীয় সিদ্ধান্তে ওই দুই মন্ত্রী পদত্যাগপত্র দিয়েছেন বলে জানা গেছে। রাজ্য বিজেপির প্রধান সৎ শর্মার কাছে পদত্যাগপত্র দিয়েছেন তাঁরা। দলীয় বৈঠকের পর আনুষ্ঠানিকভাবে পদত্যাগে করবেন তাঁরা।ধর্ষণ ও হত্যার ঘটনার পর হিন্দু একতা মঞ্চ নামের একটি সংগঠন গত মার্চ মাসে জাতীয় পতাকা নিয়ে র‍্যালি বের করে সমাবেশ করে। তারা ধর্ষণ ও হত্যার ঘটনাকে ভিন্ন খাতে নিতে বিষয়টিতে সাম্প্রদায়িক রং দেওয়ার অপচেষ্টা চালায়। ওই সমাবেশে বক্তব্য দেন রাজ্য বিজেপির ওই দুই নেতাসহ অনেকে। সেখানে ধর্ষণে অভিযুক্ত ব্যক্তির পক্ষে অবস্থান নেন তাঁরা। বক্তৃতায় ওই ধর্ষণ ও হত্যার ঘটনায় আর কাউকে গ্রেপ্তার না করতে পুলিশের প্রতি নির্দেশ দেন ওই দুই মন্ত্রী।এই দুই মন্ত্রীর এই ভূমিকায় অসন্তুষ্ট হন মুখ্যমন্ত্রী মেহবুবা। গত সপ্তাহে তিনি কেন্দ্রীয় স্বরাষ্ট্রমন্ত্রী রাজনাথ সিংয়ের সঙ্গে দেখা করে এই অসন্তুষ্টির কথা জানান। এরপর দুই মন্ত্রীর পদত্যাগপত্র জমা দিলেন।এই রাজ্যে মেহবুবা মুফতির দল পিডিপির সঙ্গে জোট করে ক্ষমতার অংশীদার হয়েছে ভারতের কেন্দ্রে ক্ষমতাসীন দল বিজেপি।</body>
</article>
