<article>
  <headline>জামের লোভ দেখিয়ে...</headline>
  <url>https://www.prothomalo.com/bangladesh/article/1599072/%E0%A6%9C%E0%A6%BE%E0%A6%AE%E0%A7%87%E0%A6%B0-%E0%A6%B2%E0%A7%8B%E0%A6%AD-%E0%A6%A6%E0%A7%87%E0%A6%96%E0%A6%BF%E0%A7%9F%E0%A7%87</url>
  <published_at>2019-06-14T14:00:00+06:00</published_at>
  <category>ধর্ষণ</category>
  <body>রাজশাহীর বাগমারায় জাম খাওয়ানোর প্রলোভন দেখিয়ে আট বছরের এক শিশুকে ধর্ষণচেষ্টার অভিযোগ পাওয়া গেছে।  আজ শুক্রবার সকালে এই ঘটনা ঘটে। ধর্ষণের চেষ্টার অভিযোগ ওঠা ব্যক্তিকে গ্রেপ্তার করেছে পুলিশ।গ্রেপ্তার হওয়া ব্যক্তির নাম সাদেক হোসেন (৪২)। তিনি উপজেলার দ্বীপপুর ইউনিয়নের একটি গ্রামের বাসিন্দা।পুলিশ ও স্থানীয় লোকজনের ভাষ্য, আজ সকালে শিশুটি তাদের বাড়ির পাশে খেলছিল। সকাল নয়টার দিকে সাদেক শিশুটিকে জাম খাওয়ানোর প্রলোভন দেখান। তিনি শিশুটিকে এলাকার একটি জঙ্গলের জামগাছ তলায় নিয়ে যান। সেখানে শিশুটিকে বিবস্ত্র করে ধর্ষণের চেষ্টা করেন সাদেক।শিশুটির চিৎকার শুনে ঘটনাস্থলের পাশ দিয়ে যাওয়া এক ব্যক্তি এগিয়ে আসেন। তাঁকে দেখে সাদেক দৌড় দেন। সাদেককে ধরার জন্য ওই ব্যক্তিও পেছনে পেছনে দৌড়াতে থাকেন। একপর্যায়ে ওই ব্যক্তি সাদেককে ধরে ফেলেন। এ সময় এলাকার অন্যরাও ঘটনাস্থলে আসেন।পরে থানায় খবর দেওয়া হয়। বেলা ১১টার দিকে পুলিশ ঘটনাস্থলে এসে সাদেককে আটক করে। এই ঘটনায় শিশুটির বাবা বাদী হয়ে একটি মামলা করেছেন। এই মামলায় সাদেককে গ্রেপ্তার দেখানো হয়েছে।শিশুকে প্রাথমিক চিকিৎসার ব্যবস্থা করা হয়েছে।শিশুটির স্বজনদের অভিযোগ, সাদেকের বিরুদ্ধে একাধিক নারী কেলেঙ্কারির অভিযোগ রয়েছে।বাগমারা থানা-পুলিশের উপপরিদর্শক (এসআই) শাহিন জামান প্রথম আলোকে বলেন, ঘটনাটি জঘন্য। এ ঘটনায় শিশুটির বাবা বাদী হয়ে থানায় মামলা করেছেন। আসামিকে গ্রেপ্তার দেখানো হয়েছে।</body>
</article>
