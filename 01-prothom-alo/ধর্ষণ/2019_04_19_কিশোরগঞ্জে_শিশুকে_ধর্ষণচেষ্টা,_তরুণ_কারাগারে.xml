<article>
  <headline>কিশোরগঞ্জে শিশুকে ধর্ষণচেষ্টা, তরুণ কারাগারে</headline>
  <url>https://www.prothomalo.com/bangladesh/article/1589567/%E0%A6%95%E0%A6%BF%E0%A6%B6%E0%A7%8B%E0%A6%B0%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE-%E0%A6%A4%E0%A6%B0%E0%A7%81%E0%A6%A3-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-04-19T00:02:00+06:00</published_at>
  <category>ধর্ষণ</category>
  <body>কিশোরগঞ্জে ছয় বছরের কন্যাশিশুকে ধর্ষণচেষ্টার অভিযোগে গ্রেপ্তার এক তরুণকে কারাগারে পাঠিয়েছে পুলিশ। বৃহস্পতিবার সন্ধ্যায় তাঁকে কিশোরগঞ্জ জেলা কারাগারে পাঠানো হয়। সকালে তাঁকে গ্রেপ্তার করা হয়েছিল।কারাগারে পাঠানো ওই তরুণের নাম রকি হোসেন (২২)। তিনি অটোরিকশা চালান। কিশোরগঞ্জ সদর উপজেলাতেই তাঁর বাড়ি।শিশুটির পরিবার ও পুলিশ সূত্রে জানা যায়, ওই শিশু দ্বিতীয় শ্রেণির ছাত্রী। বৃহস্পতিবার সকালে রকি হোসেন ওই শিশুকে বেড়াতে নেওয়ার কথা বলে অটোরিকশায় তোলেন। এরপর সড়কের ধারে বাঁশবাগানে নিয়ে শিশুটিকে ধর্ষণের চেষ্টা চালান তিনি। এ সময় শিশুটি ভয়ে চিৎকার করতে থাকে। পাশের জমিতে কাজ করা এক ব্যক্তি বিষয়টি বুঝতে পেরে এলাকাবাসীর সহযোগিতায় রকিকে আটক করে পুলিশে সোপর্দ করেন।সদর থানার ভারপ্রাপ্ত কর্মকর্তা আবু বকর সিদ্দিক বলেন, শিশুটির বাবা বাদী হয়ে থানায় মামলা করেছেন। ওই মামলায় গ্রেপ্তার দেখিয়ে সন্ধ্যায় রকিকে আদালতের মাধ্যমে কারাগারে পাঠানো হয়েছে।</body>
</article>
