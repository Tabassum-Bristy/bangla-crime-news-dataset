<article>
  <headline>শিশু ধর্ষণের অভিযোগে এক ব্যক্তি কারাগারে</headline>
  <url>https://www.prothomalo.com/bangladesh/article/1598029/%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%87%E0%A6%BE%E0%A6%97%E0%A7%87-%E0%A6%8F%E0%A6%95-%E0%A6%AC%E0%A7%8D%E0%A6%AF%E0%A6%95%E0%A7%8D%E0%A6%A4%E0%A6%BF-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-06-07T15:01:00+06:00</published_at>
  <category>ধর্ষণ</category>
  <body>শেরপুরের শ্রীবরদী উপজেলায় ১২ বছরের এক শিশুকে ধর্ষণের অভিযোগে এক ব্যক্তিকে কারাগারে পাঠানো হয়েছে। গতকাল বৃহস্পতিবার বিকেলে শেরপুরের জ্যেষ্ঠ বিচারিক হাকিম আদালতের নির্দেশে ওই ব্যক্তিকে জেলা কারাগারে পাঠানো হয়।গ্রেপ্তার ব্যক্তির নাম আকরাম হোসেন (৪০)। তিনি উপজেলার উত্তর ষাইটকাকড়া গ্রামের বাসিন্দা। পেশায় তিনি একজন নরসুন্দর। এর আগে শিশুটির বাবা বাদী হয়ে নারী ও শিশু নির্যাতন দমন আইনে আকরামের বিরুদ্ধে শ্রীবরদী থানায় মামলা করেন। গত বুধবার ঈদের দিন দুপুরে শ্রীবরদীর একটি গ্রামে ধর্ষণের এ ঘটনা ঘটে। শিশুটি এখন জেলা সদর হাসপাতাল চিকিৎসাধীন রয়েছে। কাল শনিবার হাসপাতালে শিশুটির ডাক্তারি পরীক্ষা হওয়ার কথা রয়েছে।মামলার এজাহার সূত্রে জানা গেছে, শিশুটির বাবা একজন রিকশাচালক। তিনি সপরিবারে ঢাকায় থাকেন। শিশুটি ঢাকার একটি বিদ্যালয়ে চতুর্থ শ্রেণিতে পড়ে। ঈদুল ফিতর উপলক্ষে সে তার বাবার সঙ্গে শ্রীবরদীর গ্রামের বাড়িতে বেড়াতে আসে। গত বুধবার বেলা আড়াইটার দিকে প্রতিবেশী আকরাম শিশুটিকে বিস্কুট দেওয়ার প্রলোভন দেখিয়ে উপজেলার একটি মাদ্রাসার পরিত্যক্ত ঘরে নিয়ে গিয়ে ধর্ষণ করেন। শিশুটির চিৎকারে আশপাশের লোকজন ঘটনাস্থলে এসে শিশুটিকে উদ্ধার করেন এবং আকরামকে আটক করেন। পরে শ্রীবরদী থানা-পুলিশ আকরামকে গ্রেপ্তার করে।এ তথ্যের সত্যতা নিশ্চিত করেছেন শ্রীবরদী থানার ভারপ্রাপ্ত কর্মকর্তা (ওসি) মোহাম্মদ রুহুল আমিন তালুকদার। প্রথম আলোকে তিনি বলেন, পুলিশের প্রাথমিক জিজ্ঞাসাবাদে গ্রেপ্তার আকরাম ধর্ষণের কথা স্বীকার করেছেন। আদালতের নির্দেশে তাঁকে কারাগারে পাঠানো হয়েছে।</body>
</article>
