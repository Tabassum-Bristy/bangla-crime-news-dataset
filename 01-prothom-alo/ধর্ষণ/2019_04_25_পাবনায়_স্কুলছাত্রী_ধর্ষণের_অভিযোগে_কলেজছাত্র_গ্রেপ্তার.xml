<article>
  <headline>পাবনায় স্কুলছাত্রী ধর্ষণের অভিযোগে কলেজছাত্র গ্রেপ্তার</headline>
  <url>https://www.prothomalo.com/bangladesh/article/1590602/%E0%A6%AA%E0%A6%BE%E0%A6%AC%E0%A6%A8%E0%A6%BE%E0%A7%9F-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%95%E0%A6%B2%E0%A7%87%E0%A6%9C%E0%A6%9B%E0%A6%BE%E0%A6%A4%E0%A7%8D%E0%A6%B0</url>
  <published_at>2019-04-25T15:55:00+06:00</published_at>
  <category>ধর্ষণ</category>
  <body>পাবনার সুজানগর উপজেলার আমিনপুরে দশম শ্রেণির ছাত্রীকে ধর্ষণ করা হয়েছে বলে অভিযোগ উঠেছে। এ ঘটনায় গতকাল বুধবার বিকেলে এক কলেজছাত্রকে গ্রেপ্তার করেছে পুলিশ। অভিযোগে বলা হয়, মুঠোফোনে গান ডাউনলোডের কথা বলে ওই ছাত্রীকে বাড়িতে ডেকে কলেজছাত্র ধর্ষণ করেন। এ ঘটনায় ছাত্রীর মা বাদী হয়ে মামলা করেন।স্থানীয় লোকজনের সঙ্গে কথা বলে জানা যায়, ছেলেটি গ্রামে মামার বাড়িতে থেকে পড়াশোনা করছিলেন। তিনি এবার এইচএসসি পরীক্ষা দিচ্ছেন। তাঁর কাছে কম্পিউটার আছে এবং মুঠোফোনে গান ডাউনলোড করতে পারেন—এমন কথা বলে গত মঙ্গলবার বিকেলে তিনি মেয়েটিকে মামার বাড়িতে ডেকে আনেন। এ সময় বাড়িতে কেউ না থাকার সুযোগে তিনি মেয়েটিকে ধর্ষণ করেন।ঘটনা জানাজানি হলে স্থানীয় লোকজন তা ধামাচাপা দিতে সালিস বৈঠকের আয়োজন করেন। কিন্তু কোনো সমাধান হয়নি। গতকাল বুধবার বিকেলে মেয়েটি ও তাঁর মা থানায় গিয়ে অভিযোগ করেন।ঘটনার সত্যতা নিশ্চিত করে আমিনপুর থানার পরিদর্শক (তদন্ত) এস এম মঈনুদ্দিন বলেন, এ ঘটনায় মেয়েটির মা থানায় লিখিত অভিযোগ করেছেন। ওই কলেজছাত্রকে গ্রেপ্তার করা হয়েছে। ঘটনার তদন্ত চলছে।মেয়েটিকে ডাক্তারি পরীক্ষার জন্য পাবনা জেনারেল হাসপাতালে পাঠানো হয়েছে।</body>
</article>
