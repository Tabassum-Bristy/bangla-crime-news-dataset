<article>
  <headline>রুহুল আমিন হাওলাদারের বিরুদ্ধে ধর্ষণের চেষ্টার নির্দেশ দেওয়ার অভিযোগ নাকচ</headline>
  <url>https://www.prothomalo.com/bangladesh/article/1600047/%E0%A6%B0%E0%A7%81%E0%A6%B9%E0%A7%81%E0%A6%B2-%E0%A6%86%E0%A6%AE%E0%A6%BF%E0%A6%A8-%E0%A6%B9%E0%A6%BE%E0%A6%93%E0%A6%B2%E0%A6%BE%E0%A6%A6%E0%A6%BE%E0%A6%B0%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%B0</url>
  <published_at>2019-06-19T18:44:00+06:00</published_at>
  <category>ধর্ষণ</category>
  <body>ধর্ষণের চেষ্টার নির্দেশ দেওয়ার অভিযোগ থেকে মুক্তি পেয়েছেন জাতীয় পার্টির সাবেক মহাসচিব রুহুল আমিন হাওলাদার। ধর্ষণের চেষ্টার নির্দেশ দেওয়ার অভিযোগে একজন নারী গতকাল মঙ্গলবার পটুয়াখালীর নারী ও শিশু নির্যাতন দমন ট্রাইব্যুনালে যে নালিশি মামলা করেছিলেন, তা আদালত নাকচ করে দিয়েছেন।পটুয়াখালীর নারী ও শিশু নির্যাতন দমন ট্রাইব্যুনালের বিচারক (জেলা জজ) নিতাই চন্দ্র সাহা আজ বুধবার এক আদেশে মামলাটি খারিজ করে দেন। ট্রাইব্যুনাল বলেছেন, ‘আনীত অভিযোগ ট্রাইব্যুনালের কাছে বিশ্বাসযোগ্য না হওয়ায় নালিশি দরখাস্তটি সরাসরি নাকচ করা হলো।’আদালত আদেশে বলেছেন, মামলায় (২৭০/১৯ নম্বর) বাদী রুহুল আমিন হাওলাদারকে ধর্ষণ চেষ্টার নির্দেশদাতা হিসেবে উল্লেখ করেন। কিন্তু তাঁকে আসামি বা বিবাদী করেননি। বাদী তাঁর মামলায় বয়স উল্লেখ করেন ৪৫ বছর। কিন্তু তাঁর জাতীয় পরিচয়পত্রে থাকা জন্ম তারিখ অনুযায়ী তাঁর বয়স ৫৩ বছরের বেশি। এ ছাড়া বাদী এজাহারে নিজের ও আসামিদের কোনো স্থায়ী ঠিকানা উল্লেখ করেননি। বাদীর সঙ্গে আসামিদের জমিসংক্রান্ত বিরোধ রয়েছে। বাদীর জবানবন্দি ও মামলার তথ্য উপাত্ত পর্যালোচনা করে ট্রাইব্যুনালের কাছে প্রতীয়মান হয়েছে যে, জমি-সংক্রান্ত বিরোধের কারণে বাদী নিজের বয়স কম দেখিয়ে মামলাটি করেন।আদেশে নারী ও শিশু নির্যাতন দমন ট্রাইব্যুনাল বলেছেন, কথিত ঘটনার তারিখে বাদীকে ধর্ষণ চেষ্টার ঘটনা বিশ্বাসযোগ্য নয়।এ বিষয়ে এ বি এম রুহুল আমিন হাওলাদার বলেছেন, তাঁকে সামাজিক ও রাজনৈতিকভাবে হেয় করার উদ্দেশে মামলাটি করা হয়েছে।</body>
</article>
