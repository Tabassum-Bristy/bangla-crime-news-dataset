<article>
  <headline>আনোয়ারায় গণধর্ষণের শিকার নারী শ্রমিক</headline>
  <url>https://www.prothomalo.com/bangladesh/article/1602483/%E0%A6%86%E0%A6%A8%E0%A7%8B%E0%A7%9F%E0%A6%BE%E0%A6%B0%E0%A6%BE%E0%A7%9F-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A6%A8%E0%A6%BE%E0%A6%B0%E0%A7%80-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95</url>
  <published_at>2019-07-04T13:07:00+06:00</published_at>
  <category>ধর্ষণ</category>
  <body>চট্টগ্রামের আনোয়ারা উপজেলায় জুতা তৈরির কারখানার এক নারী শ্রমিক (১৯) গণধর্ষণের শিকার হয়েছেন। উপজেলার কালাবিবির দিঘি এলাকা থেকে গতকাল বুধবার রাতে ওই নারীকে মুমূর্ষু অবস্থায় হাসপাতালে নিয়ে যান পরিবারের লোকজন।ধর্ষণের শিকার ওই নারীর বাড়ি চন্দনাইশ উপজেলায়। তিনি আনোয়ারার কোরীয় রপ্তানি প্রক্রিয়াজাতকরণ অঞ্চলের (কেইপিজেড) একটি জুতা কারখানায় চাকরি করতেন।পরিবারের সদস্যদের দেওয়া তথ্যের বরাতে পুলিশ জানায়, প্রতিদিন কারখানা ছুটি হলে ওই নারী লোকাল বাস বা অটোরিকশায় চড়ে চন্দনাইশের বাড়ি ফেরেন। গতকালও একইভাবে বাড়ি ফেরার পথে কোথাও গণধর্ষণের শিকার হন তিনি। ওই নারীর শারীরিক অবস্থা বেশি খারাপ থাকায় তিনি কিছু জানাতে পারেননি। তাঁকে রক্তাক্ত অবস্থায় রাস্তায় ফেলে যায় দুর্বৃত্তরা। ধারণা করা হচ্ছে, তাঁকে কালাবিবির দিঘি এলাকার আশপাশে ধর্ষণ করেন দুর্বৃত্তরা।রাত নয়টার দিকে ওই নারীকে কালাবিবির দিঘির মোড় এলাকা থেকে উদ্ধার করে স্থানীয় লোকজন। মুঠোফোনে পরিবারকে জানালে রাত ১২টার দিকে চট্টগ্রাম মেডিকেল কলেজ (চমেক) হাসপাতালে নিয়ে যান তাঁরা। পরে খবর পেয়ে আনোয়ারা থানার পুলিশও চমেক হাসপাতালে যায়।এ ব্যাপারে আনোয়ারা থানার ভারপ্রাপ্ত কর্মকর্তা (ওসি) দুলাল মাহমুদ বলেন, পরিবারের লোকজন মেয়েটিকে হাসপাতালে নিয়ে গেছে। পরে পুলিশও চমেক হাসপাতালে যায়। প্রচুর রক্তক্ষরণের কারণে তিনি কথা বলতে পারছিলেন না। এ ঘটনায় থানায় মামলার প্রক্রিয়া চলছে।</body>
</article>
