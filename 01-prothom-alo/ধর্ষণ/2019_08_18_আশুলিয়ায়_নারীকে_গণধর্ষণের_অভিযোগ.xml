<article>
  <headline>আশুলিয়ায় নারীকে গণধর্ষণের অভিযোগ</headline>
  <url>https://www.prothomalo.com/bangladesh/article/1609928/%E0%A6%86%E0%A6%B6%E0%A7%81%E0%A6%B2%E0%A6%BF%E0%A7%9F%E0%A6%BE%E0%A7%9F-%E0%A6%A8%E0%A6%BE%E0%A6%B0%E0%A7%80%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-08-18T21:00:00+06:00</published_at>
  <category>ধর্ষণ</category>
  <body>ঢাকার সাভারের আশুলিয়ায় স্বামীকে আটকে রেখে মারমা জাতিগোষ্ঠীর এক নারীকে গণধর্ষণের অভিযোগ পাওয়া গেছে।এ ঘটনায় ভুক্তভোগী ওই নারী বাদী হয়ে চারজনকে আসামি করে আশুলিয়া থানায় ধর্ষণের অভিযোগে মামলা করেছেন। এ ঘটনায় এক যুবককে গ্রেপ্তার করেছে পুলিশ।চার আসামি হলেন ডেণ্ডাবর নতুনপাড়া এলাকার মো. রনি (২২), একই এলাকার রাজু মিয়া (২৮), জয় হোসেন (২৪) এবং ফরিদপুরের শামীম হোসেন (২৮)। তাঁদের মধ্যে রনিকে গ্রেপ্তার করেছে পুলিশ।আশুলিয়া থানা সূত্রে জানা গেছে, আশুলিয়ার একটি বাসায় ওই মারমা নারী স্বামীর সঙ্গে থাকতেন। গত মঙ্গলবার রাতে রনিসহ চারজন যুবক ওই বাসায় ঢুকে ওই দম্পতির বিরুদ্ধে মদ তৈরির অভিযোগ তুলে টাকা দাবি করেন। টাকা দিতে রাজি না হওয়ায় ওই চার যুবক নারীর স্বামীকে মারধর করে পাশের একটি কক্ষে আটকে রাখেন। এরপর তারা ওই নারীকে দল বেঁধে ধর্ষণ করেন। পরে স্বর্ণালঙ্কার ও নগদ বেশ কিছু টাকা নিয়ে যান।এ ঘটনায় গতকাল শনিবার ওই নারী ওই চারজনকে আসামি করে মামলা করেন। ওই দিন রাতে রনিকে গ্রেপ্তার করা হয়। আজ রোববার ডাক্তারি পরীক্ষার জন্য ওই নারীকে ঢাকা মেডিকেল কলেজ হাসপাতালে পাঠানো হয়েছে বলে পুলিশ সূত্র জানায়।আশুলিয়া থানার ভারপ্রাপ্ত কর্মকর্তা (ওসি) রিজাউল হক বলেন, এই ঘটনায় দায়ের করা মামলায় এক আসামিকে গ্রেপ্তার করা হয়েছে। বাকি আসামিদের গ্রেপ্তারে অভিযান অব্যাহত রয়েছে।</body>
</article>
