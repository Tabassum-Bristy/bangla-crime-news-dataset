<article>
  <headline>নোয়াখালীতে শিশু ধর্ষণের অভিযোগে যুবক আটক</headline>
  <url>https://www.prothomalo.com/bangladesh/article/1587382/%E0%A6%A8%E0%A7%8B%E0%A7%9F%E0%A6%BE%E0%A6%96%E0%A6%BE%E0%A6%B2%E0%A7%80%E0%A6%A4%E0%A7%87-%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%86%E0%A6%9F%E0%A6%95</url>
  <published_at>2019-04-06T23:47:00+06:00</published_at>
  <category>ধর্ষণ</category>
  <body>নোয়াখালীর সেনবাগে তৃতীয় শ্রেণির এক শিশুকে ধর্ষণের অভিযোগ উঠেছে। শনিবার দুপুরে এ ঘটনা ঘটে। পরে সন্ধ্যায় সেনবাগ থানা-পুলিশ অভিযুক্ত মো. রাজনকে (২৫) আটক করে।শিশুটিকে প্রথমে তার স্বজনেরা উপজেলা স্বাস্থ্য কমপ্লেক্সে নিয়ে যান। পরে সেখানকার চিকিৎসকেরা শিশুটিকে দ্রুত নোয়াখালী জেনারেল হাসপাতালে স্থানান্তরের পরামর্শ দেন।শিশুটির মায়ের ভাষ্যমতে, শিশুটি স্থানীয় একটি প্রাথমিক বিদ্যালয়ে তৃতীয় শ্রেণিতে পড়ে। দুপুরে অসুস্থ বোধ করায় শিশুটি বিদ্যালয় থেকে বাড়ির উদ্দেশে রওনা হয়। পথে রাজন নামের এক সিএনজি অটোরিকশা চালক বাড়ি পৌঁছে দেওয়ার কথা বলে শিশুটিকে অটোরিকশায় তোলেন। কিন্তু শিশুটিকে বাড়িতে না নিয়ে গিয়ে রাজন একটি গ্যারেজে নিয়ে যান। সেখানে ধর্ষণ করেন। এ সময় শিশুটির চিৎকারে আশপাশের লোকজন এগিয়ে এলে রাজন পালিয়ে যাওয়ার চেষ্টা করে। পরে স্থানীয় লোকেরা তাঁকে আটক করে চৌকিদারের মাধ্যমে বেঁধে থানার দিকে পাঠায়। কিন্তু পথে রাজনকে চৌকিদারের কাছ থেকে ছিনিয়ে নিয়ে যায় কয়েকজন যুবক। পরে জেলা পুলিশ সুপার মো. ইলিয়াছ শরীফের নির্দেশে সন্ধ্যায় সেনবাগ থানা-পুলিশ তাঁকে আটক করে। জেলা পুলিশ সুপার বিষয়টি প্রথম আলোকে নিশ্চিত করেছেন।সেনবাগ থানার ভারপ্রাপ্ত কর্মকর্তা (ওসি) মিজানুর রহমান বলেন, অভিযুক্ত রাজনকে আটক করা হয়েছে। এ ঘটনায় থানায় মামলার প্রস্তুতি চলছে।</body>
</article>
