<article>
  <headline>ট্রেনের শৌচাগারে মাদ্রাসাছাত্রীর লাশ: অভিযুক্ত কিশোর গ্রেপ্তার</headline>
  <url>https://www.prothomalo.com/bangladesh/article/1610746/%E0%A6%9F%E0%A7%8D%E0%A6%B0%E0%A7%87%E0%A6%A8%E0%A7%87%E0%A6%B0-%E0%A6%B6%E0%A7%8C%E0%A6%9A%E0%A6%BE%E0%A6%97%E0%A6%BE%E0%A6%B0%E0%A7%87-%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B2%E0%A6%BE%E0%A6%B6-%E0%A6%85%E0%A6%AD%E0%A6%BF%E0%A6%AF%E0%A7%81%E0%A6%95%E0%A7%8D%E0%A6%A4</url>
  <published_at>2019-08-23T18:04:00+06:00</published_at>
  <category>ধর্ষণ</category>
  <body>কমলাপুর রেলওয়ে স্টেশনে ট্রেনের পরিত্যক্ত বগির শৌচাগার থেকে মাদ্রাসাছাত্রীর লাশ উদ্ধারের ঘটনায় এক কিশোরকে গ্রেপ্তার করা হয়েছে। গতকাল বৃহস্পতিবার রাতে তাকে গ্রেপ্তার করে পঞ্চগড় সদর থানা-পুলিশ।নিহত মাদ্রাসাছাত্রী আসমা আক্তারের পরিবারের দাবি, গ্রেপ্তার কিশোর (১৭) আসমার বন্ধু। এই কিশোরই আসমাকে ঢাকায় নিয়ে এসেছিলেন বলেও অভিযোগ করেছিল আসমার পরিবার।আজ শুক্রবার বিকেলে পঞ্চগড়ের অতিরিক্ত পুলিশ সুপার (সদর সার্কেল) সুদর্শন কুমার রায় প্রথম আলোকে বলেন, অভিযুক্ত ওই কিশোরকে বৃহস্পতিবার রাতে পুলিশ হেফাজতে নেওয়া হয়। পরে জিআরপি পুলিশের সঙ্গে যোগাযোগ করে মামলার তদন্ত কর্মকর্তার কাছে হস্তান্তরের প্রক্রিয়া চলছে।এ ব্যাপারে জানতে অভিযুক্ত কিশোরের পরিবারের সঙ্গে যোগাযোগের চেষ্টা করা হলে কাউকে পাওয়া যায়নি। আজ শুক্রবার বিকেলে অভিযুক্ত কিশোরের বাড়িতে গিয়ে মূল ফটকে তালা দেখা যায়। তার বাবার ফোনে যোগাযোগের চেষ্টা করা হলে সেটি বন্ধ পাওয়া যায়।গত সোমবার সকাল সাড়ে নয়টার দিকে কমলাপুর রেলওয়ে স্টেশনের একটি পরিত্যক্ত বগির শৌচাগার থেকে আসমার লাশ উদ্ধার করে পুলিশ। ময়নাতদন্ত প্রতিবেদনে জানা যায়, ধর্ষণের পর শ্বাসরোধে তাঁকে হত্যা করা হয়। নিহত আসমার বাবা-মায়ের দাবি, এক বন্ধুর ফোন পেয়ে রোববার সকালে বাড়ি থেকে বের হয় আসমা। এরপর থেকে তাঁর কোনো খোঁজ পাওয়া যাচ্ছিল না।এ ঘটনায় গত মঙ্গলবার আসমার চাচা মো. রাজু বাদী হয়ে কমলাপুর রেলওয়ে থানায় আসমার ওই বন্ধুকে আসামি করে একটি হত্যা মামলা করেন।</body>
</article>
