<article>
  <headline>সাভারে ধর্ষণ মামলার আসামির গুলিবিদ্ধ লাশ উদ্ধার</headline>
  <url>https://www.prothomalo.com/bangladesh/article/1575021/%E0%A6%B8%E0%A6%BE%E0%A6%AD%E0%A6%BE%E0%A6%B0%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%A7-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-01-18T00:27:00+06:00</published_at>
  <category>ধর্ষণ</category>
  <body>ঢাকার সাভারের বিরুলিয়া ইউনিয়নের খাগাইন এলাকা থেকে বৃহস্পতিবার রাতে গুলিবিদ্ধ এক ব্যক্তির লাশ উদ্ধার করেছে পুলিশ। পুলিশ বলছে, তাঁর নাম রিপন। তিনি ধর্ষণ মামলার পলাতক আসামি ছিলেন।সাভার থানার ভারপ্রাপ্ত কর্মকর্তা (ওসি) আবদুল আউয়াল বলেন, বৃহস্পতিবার রাতে খাগাইন থেকে রিপনের গুলিবিদ্ধ লাশ উদ্ধার করা হয়েছে। তিনি গত ৫ জানুয়ারি আশুলিয়ায় কিশোরী ধর্ষণ মামলার আসামি। ধর্ষণের একদিন পর ওই কিশোরী হাসপাতালে মারা যায়।সাভার থানা সূত্র জানায়, কয়েক মাস আগে পোশাক শ্রমিক রহিমের সঙ্গে তাঁর এক নারী সহকর্মীর সম্পর্ক হয়। গত ৫ জানুয়ারি সন্ধ্যা সাতটার দিকে কারখানা ছুটির পর মেয়েটি হেঁটে বাড়ি ফিরছিলেন। কারখানা থেকে ২০০ গজ দূরে একটি নির্জন স্থানে পৌঁছানোর পর রহিমের সঙ্গে তাঁর দেখা হয়। এ সময় রহিম তাঁকে কারখানার পাশে প্রাচীর ঘেরা এক খণ্ড জমির এক কোণে থাকা খড়ির ঘরে নিয়ে যান। সেখানে আগে থেকে অবস্থান করা কয়েকজনসহ রিপন তাঁকে ধর্ষণ করেন। এর পর রাত ১২টার দিকে মেয়েটিকে তাঁদের বাসার সামনে পৌঁছে দিয়ে চলে যান। গত ৭ জানুয়ারি মেয়েটি অসুস্থ হয়ে পরলে তাঁকে স্থানীয় নারী ও শিশু স্বাস্থ্য কেন্দ্র হাসপাতালে নেওয়ার পর কর্তব্যরত চিকিৎসকেরা তাঁকে মৃত ঘোষণা করেন। ওই দিনই মেয়েটির বাবা আশুলিয়া থানায় মামলা দায়ের করেন। মামলায় রহিম, রিপন ও ইব্রাহীমসহ পাঁচজনকে আসামি করা হয়।</body>
</article>
