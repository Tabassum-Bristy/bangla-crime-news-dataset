<article>
  <headline>শেরপুরে ছাত্রীকে অপহরণের পর ধর্ষণ!</headline>
  <url>https://www.prothomalo.com/bangladesh/article/1591143/%E0%A6%B6%E0%A7%87%E0%A6%B0%E0%A6%AA%E0%A7%81%E0%A6%B0%E0%A7%87-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%AA%E0%A6%B0-%E0%A6%A7%E0%A6%B0%E0%A7%8D%E0%A6%B7%E0%A6%A3</url>
  <published_at>2019-04-28T15:00:00+06:00</published_at>
  <category>ধর্ষণ</category>
  <body>শেরপুরের নকলা উপজেলায় অষ্টম শ্রেণির এক ছাত্রীকে (১৪) অপহরণের পর ধর্ষণের অভিযোগে করা মামলায় সুবেল মিয়া (২২) নামের এক যুবককে গ্রেপ্তার করেছে পুলিশ। আজ রোববার ভোরে নকলা থানার পুলিশ সুবেলকে উপজেলার দড়িপাড়া এলাকা থেকে গ্রেপ্তার করে।পুলিশ ও মামলার এজাহার সূত্রে জানা গেছে, ১০ এপ্রিল সকালে বিদ্যালয়ে যাওয়ার পথে সুবেল মিয়া ছাত্রীটিকে অপহরণ করেন। পরে সুবেল মেয়েটিকে উপজেলার একটি বাড়িতে আটকে রেখে ধর্ষণ করেন। কয়েক দিন পর ছাত্রীটি কৌশলে ওই বাড়ি থেকে পালিয়ে তার বাবার বাড়িতে চলে আসে। এ ঘটনায় ১৬ এপ্রিল ছাত্রীর বাবা বাদী হয়ে সুবেলসহ তিনজনের বিরুদ্ধে শেরপুরের নারী ও শিশু নির্যাতন দমন ট্রাইব্যুনালে মামলা করেন। নকলা থানার উপপরিদর্শক (এসআই) মো. ইউনুছ আলী বিশ্বাসের নেতৃত্বে পুলিশ সদস্যরা অভিযান চালিয়ে আজ ভোরে সুবেল মিয়াকে গ্রেপ্তার করেন। সুবেল উপজেলার বাগড়াকান্দা গ্রামের বাসিন্দা।নকলা থানার ভারপ্রাপ্ত কর্মকর্তা (ওসি) কাজী শাহনেওয়াজ আজ দুপুরে প্রথম আলোকে বলেন, ধর্ষণের শিকার ছাত্রীর ডাক্তারি পরীক্ষার জন্য জেলা সদর হাসপাতালে পাঠানো হয়েছে। গ্রেপ্তার সুবেলকে আদালতে সোপর্দ করা হয়েছে। পুলিশ ঘটনাটি তদন্ত করে দেখছে।</body>
</article>
