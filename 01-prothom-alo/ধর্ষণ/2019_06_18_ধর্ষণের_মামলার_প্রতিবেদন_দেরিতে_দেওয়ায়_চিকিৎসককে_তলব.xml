<article>
  <headline>ধর্ষণের মামলার প্রতিবেদন দেরিতে দেওয়ায় চিকিৎসককে তলব</headline>
  <url>https://www.prothomalo.com/bangladesh/article/1599812/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A7%87%E0%A6%A6%E0%A6%A8-%E0%A6%A6%E0%A7%87%E0%A6%B0%E0%A6%BF%E0%A6%A4%E0%A7%87-%E0%A6%A6%E0%A7%87%E0%A6%93%E0%A7%9F%E0%A6%BE%E0%A7%9F-%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%95%E0%A6%95%E0%A7%87</url>
  <published_at>2019-06-18T14:09:00+06:00</published_at>
  <category>ধর্ষণ</category>
  <body>ধর্ষণের এক মামলায় ক্ষতিগ্রস্ত কিশোরীর স্বাস্থ্য পরীক্ষার প্রতিবেদন প্রস্তুত করা চিকিৎসককে তলব করেছেন হাইকোর্ট। যথাযথ সময়ে ওই প্রতিবেদন (মেডিকেল রিপোর্ট) না দেওয়ার বিষয়ে ব্যাখ্যা জানাতে রংপুর মেডিকেল কলেজের প্রভাষক সোহেলী সুলতানাকে আগামী ১০ জুলাই আদালতে হাজির হতে বলা হয়েছে। আসামির জামিন আবেদনের শুনানিতে বিলম্বে মেডিকেল রিপোর্ট দেওয়ার বিষয়টি নজরে এলে আদালত এ আদেশ দেন।মামলার এক আসামির জামিন আবেদনের শুনানিতে আজ মঙ্গলবার বিচারপতি এম এনায়েতুর রহিম ও বিচারপতি মোস্তাফিজুর রহমানের সমন্বয়ে গঠিত হাইকোর্ট বেঞ্চ এ আদেশ দেন।মামলা সূত্রে জানা যায়, ২৮ ফেব্রুয়ারি রংপুরের হারগাছা থানা এলাকায় ১৫ বছরের এক কিশোরী গণধর্ষণের শিকার হয়। ওই ঘটনায় ২ মার্চ কিশোরীর মা নিহারা বেগম হারগাছা থানায় চারজনের বিরুদ্ধে মামলা করেন। ওই মামলায় ৩ মার্চ সাকেরুল ইসলামসহ দুজন গ্রেপ্তার হন।আদালতে আসামি সাকেরুল ইসলামের পক্ষে শুনানিতে ছিলেন আইনজীবী মনিরুজ্জামান রানা। রাষ্ট্রপক্ষে ছিলেন সহকারী অ্যাটর্নি জেনারেল ইউসুফ মাহমুদ মোর্শেদ।আদেশের বিষয়টি জানিয়ে ইউসুফ মাহমুদ মোর্শেদ প্রথম আলোকে বলেন, চলতি বছরের ২৮ ফেব্রুয়ারি ওই কিশোরী ধর্ষণের শিকার হয়। ২ মার্চ চারজনের বিরুদ্ধে মামলা হয়। অথচ কিশোরীর স্বাস্থ্য পরীক্ষার রিপোর্ট ১ এপ্রিল দিয়েছেন সংশ্লিষ্ট চিকিৎসক।নিম্ন আদালতে জামিন চেয়ে বিফল হয়ে সাকেরুল ১৮ এপ্রিল হাইকোর্টে জামিনের আবেদন করেন।জামিন আবেদনে দাবি করা হয়, কিশোরীর মেডিকেল রিপোর্টে জোরপূর্বক ধর্ষণের আলামত পাওয়া যায়নি। এ অবস্থায় আদালত মেডিকেল রিপোর্ট নিয়ে আজ আদালতে হাজির হতে মামলার তদন্ত কর্মকর্তাকে নির্দেশ দেন। এ অনুসারে আজ মেডিকেল রিপোর্ট নিয়ে তদন্ত কর্মকর্তা মেডিকেল রিপোর্ট দাখিল করেন। তা পর্যালোচনা করে আদালত ওই আদেশ দেন।</body>
</article>
