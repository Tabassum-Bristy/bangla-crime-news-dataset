<article>
  <headline>ধর্ষণের অভিযোগে কলেজছাত্রীর মামলা</headline>
  <url>https://www.prothomalo.com/bangladesh/article/1574152/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%95%E0%A6%B2%E0%A7%87%E0%A6%9C%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-01-11T19:23:00+06:00</published_at>
  <category>ধর্ষণ</category>
  <body>বরিশালের আগৈলঝাড়া উপজেলার এক কলেজছাত্রীকে ধর্ষণের অভিযোগে থানায় মামলা হয়েছে। ওই ছাত্রী গত বুধবার রাতে আগৈলঝাড়া থানায় মামলা করেন। আজ শুক্রবার ডাক্তারি পরীক্ষার জন্য তাঁকে বরিশালের শের-ই-বাংলা মেডিকেল কলেজ হাসপাতালে নেওয়া হয়েছে।মামলার তদন্তকারী কর্মকর্তা ও আগৈলঝাড়া থানার উপপরিদর্শক (এসআই) দেলোয়ার হোসেন বলেন, গত নভেম্বরের শেষদিকে সামাজিক যোগাযোগের মাধ্যম ফেসবুকে ওই তরুণীর সঙ্গে ইতালিপ্রবাসী যুবক রিপন মাঝির (২৫) পরিচয় হয়। এরপর নিয়মিত ফোনে কথা বলতেন তাঁর। একপর্যায়ে তাঁদের মধ্যে প্রেমের সম্পর্ক গড়ে ওঠে।ওই ছাত্রীর অভিযোগ, ৫ জানুয়ারি সকালে রিপন মাঝি তাঁদের বাড়িতে আসেন। ওই সময় বাড়িতে পরিবারের কেউ ছিলেন না। কথাবার্তা বলার একপর্যায়ে রিপন মাঝি তাঁকে ভয়ভীতি দেখিয়ে ধর্ষণ করেন। বিষয়টি রিপন মাঝির অভিভাবকদের জানানো হয়। পরে রিপন মাঝি তাঁকে বিয়ে করার আশ্বাস দিয়ে বিষয়টি পুলিশসহ কাউকে জানাতে নিষেধ করেন। পাঁচ দিন অতিবাহিত হলেও বিয়ের পদক্ষেপ না নেওয়ায় তিনি থানায় মামলা করেন।আগৈলঝাড়া থানার পরিদর্শক (তদন্ত) নকিব আকরাম হোসেন বলেন, ওই কলেজছাত্রী বাদী হয়ে রিপন মাঝিকে প্রধান আসামি করে এবং অজ্ঞাতনামা আরও ২ / ৩ জনকে আসামি করে মামলা করেছেন। ওই ছাত্রীকে ডাক্তারি পরীক্ষার জন্য হাসপাতালে পাঠানো হয়েছে। আসামিদের গ্রেপ্তারের চেষ্টা চলছে।</body>
</article>
