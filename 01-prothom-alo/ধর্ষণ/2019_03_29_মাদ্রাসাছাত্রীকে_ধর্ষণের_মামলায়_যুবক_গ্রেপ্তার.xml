<article>
  <headline>মাদ্রাসাছাত্রীকে ধর্ষণের মামলায় যুবক গ্রেপ্তার</headline>
  <url>https://www.prothomalo.com/bangladesh/article/1585994/%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-03-29T20:07:00+06:00</published_at>
  <category>ধর্ষণ</category>
  <body>পিরোজপুরের নাজিরপুর উপজেলায় অষ্টম শ্রেণির এক মাদ্রাসাছাত্রীকে (১৪) ধর্ষণের অভিযোগে সজল শেখ (২২) নামের এক যুবককে গ্রেপ্তার করেছে পুলিশ। উপজেলার গাঁওখালী বাজার থেকে আজ শুক্রবার সকালে তাঁকে গ্রেপ্তার করা হয়।সজল শেখের বাড়ি উপজেলার মলিখালী ইউনিয়নে। পেশায় ভাড়ায় চালিত মোটরসাইকেল চালক তিনি।পুলিশ ও মামলার এজাহার সূত্রে জানা গেছে, সজল শেখ ওই ছাত্রীকে মাদ্রাসায় আসা-যাওয়ার পথে উত্ত্যক্ত করতেন। মেয়েটি উত্ত্যক্তের কথা নিজের পরিবারের সদস্যদের জানিয়েছিল। এরপর সজল শেখকে উত্ত্যক্ত করতে নিষেধ করেছিলেন মেয়েটির মা। ৫ মার্চ রাত ৯টার দিকে মেয়েটি বাড়ি থেকে বের হয়ে সামনের একটি দোকানে যায়। এ সময় সজল শেখ মেয়েটিকে জোর করে তুলে নিয়ে একটি বাগানে নিয়ে ধর্ষণ করেন। এতে মেয়েটি অচেতন হয়ে পড়ে। ভোরে মেয়েটির চেতনা ফেরার পর স্থানীয় একটি বাড়িতে আশ্রয় নেয়। পরে স্থানীয় লোকজন মেয়েটিকে বাড়িতে পৌঁছে দেয়। এ ঘটনায় গত ৭ মার্চ মেয়েটির মা বাদী হয়ে স্থানীয় থানায় সজল শেখকে আসামি করে ধর্ষণের অভিযোগে মামলা করেন।পুলিশ জানিয়েছে, পিরোজপুরের সিভিল সার্জনের কার্যালয়ে মেয়েটির স্বাস্থ্যপরীক্ষা করা হয়েছে। ঘটনার পর থেকে সজল শেখ পলাতক ছিলেন। আজ শুক্রবার সকালে পুলিশ উপজেলার গাঁওখালী বাজার থেকে সজল শেখকে গ্রেপ্তার করে।মামলার তদন্ত কর্মকর্তা ও নাজিরপুর থানার উপপরিদর্শক (এসআই) আবদুর রহিম প্রথম আলোকে বলেন, শুক্রবার দুপুরেই সজল শেখকে আদালতের মাধ্যমে কারাগারে পাঠানো হয়েছে।</body>
</article>
