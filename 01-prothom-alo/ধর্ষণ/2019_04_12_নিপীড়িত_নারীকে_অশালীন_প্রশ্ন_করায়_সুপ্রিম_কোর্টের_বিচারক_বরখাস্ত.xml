<article>
  <headline>নিপীড়িত নারীকে অশালীন প্রশ্ন করায় সুপ্রিম কোর্টের বিচারক বরখাস্ত</headline>
  <url>https://www.prothomalo.com/northamerica/article/1588411/%E0%A6%A8%E0%A6%BF%E0%A6%AA%E0%A7%80%E0%A7%9C%E0%A6%BF%E0%A6%A4-%E0%A6%A8%E0%A6%BE%E0%A6%B0%E0%A7%80%E0%A6%95%E0%A7%87-%E0%A6%85%E0%A6%B6%E0%A6%BE%E0%A6%B2%E0%A7%80%E0%A6%A8-%E0%A6%AA%E0%A7%8D%E0%A6%B0%E0%A6%B6%E0%A7%8D%E0%A6%A8-%E0%A6%95%E0%A6%B0%E0%A6%BE%E0%A7%9F-%E0%A6%B8%E0%A7%81%E0%A6%AA%E0%A7%8D%E0%A6%B0%E0%A6%BF%E0%A6%AE-%E0%A6%95%E0%A7%8B%E0%A6%B0%E0%A7%8D%E0%A6%9F%E0%A7%87%E0%A6%B0</url>
  <published_at>2019-04-12T18:14:00+06:00</published_at>
  <category>ধর্ষণ</category>
  <body>ধর্ষণের শিকার হওয়া এক নারীকে আদালতে অশালীন প্রশ্ন করায় সাময়িক বরখাস্ত হয়েছেন সুপ্রিম কোর্টের এক বিচারক। নিউজার্সি আদালতের অ্যাডভাইজরি প্যানেল বিনা বেতনে বিচারক জন রুশো জুনিয়রকে তিন মাসের জন্য চাকরি থেকে স্থগিত রাখার সুপারিশ করেছে। জন রুশো জুনিয়রের বিরুদ্ধে এখন যৌন হয়রানির মামলা করা হয়েছে।নিউজার্সি ওশান কাউন্টির এক নারী তাঁর বাবার বিরুদ্ধে ধর্ষণের অভিযোগ করেন। এ বিষয়ে তিনি পারিবারিক আদালতে একটি মামলা দায়ের করেন। শুনানির সময় ওই আদালতের বিচারক জন রুশো জুনিয়র ওই নারীকে নানা রকম আপত্তিকর প্রশ্ন করেন। বিষয়টি সীমা ছাড়ালে বিচারকের বিরুদ্ধে তদন্ত কমিটি গঠিত হয়।তদন্ত কমিটির প্রতিবেদনে বলা হয়, রুশো কথিত যৌন নির্যাতনের বিস্তারিত বিবরণের জন্য মেয়েটিকে চাপ দিয়ে প্রশ্ন করেছেন। প্যানেল জানায়, মামলায় রুশোর কর্মকাণ্ডে ‘মানসিক বিকারের’ নিদর্শন রয়েছে। তদন্তে রুশোর বিরুদ্ধে আরও তিনটি ক্ষেত্রে বিচার বিভাগীয় আচরণ লঙ্ঘনের প্রমাণ পাওয়া গেছে। তাই এই বিচারককে তিন মাসের জন্য সাময়িক বরখাস্ত করার সুপারিশ করা হয়েছে। আগামী জুলাই মাসে শুনানির পর এ বিষয়ে চূড়ান্ত সিদ্ধান্ত জানাবে সুপ্রিম কোর্ট।তদন্ত কমিটির প্রতিবেদনের বিপরীতে রুশোর যুক্তি হচ্ছে, এই ধর্ষণের অভিযোগের প্রতিবেদনটিতে ত্রুটি ছিল। এতে অভিযোগ প্রমাণের মতো উপাদানের ঘাটতি ছিল। তাই তিনি ঘটনা সম্পর্কে স্পষ্টভাবে জানতে এমন প্রশ্ন করেছেন।</body>
</article>
