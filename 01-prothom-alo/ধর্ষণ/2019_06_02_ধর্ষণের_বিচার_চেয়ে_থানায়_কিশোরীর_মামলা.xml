<article>
  <headline>ধর্ষণের বিচার চেয়ে থানায় কিশোরীর মামলা</headline>
  <url>https://www.prothomalo.com/bangladesh/article/1597426/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AC%E0%A6%BF%E0%A6%9A%E0%A6%BE%E0%A6%B0-%E0%A6%9A%E0%A7%87%E0%A6%AF%E0%A6%BC%E0%A7%87-%E0%A6%A5%E0%A6%BE%E0%A6%A8%E0%A6%BE%E0%A6%AF%E0%A6%BC-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-06-02T18:41:00+06:00</published_at>
  <category>ধর্ষণ</category>
  <body>ময়মনসিংহের নান্দাইল উপজেলায় বিয়ের প্রলোভন দেখিয়ে ধর্ষণের অভিযোগে এক তরুণসহ চারজনের বিরুদ্ধে থানায় মামলা করেছে এক কিশোরী। গতকাল শনিবার রাতে স্বজনদের সঙ্গে নিয়ে ওই কিশোরী থানায় গিয়ে এজাহার জমা দেয়।পুলিশ এজাহারটি নারী ও শিশু নির্যাতন দমন আইনে মামলা হিসেবে রেকর্ড করেছে। মামলায় আসামি করা হয়েছে ওই উপজেলার মো. আল ইসলাম ওরফে আবু মিয়াকে (২৪)।মামলার বিবরণ ও কিশোরীর সঙ্গে কথা বলে জানা যায়, বাড়িতে আসা-যাওয়ার সুবাদে আল ইসলামের সঙ্গে তার প্রেমের সম্পর্ক গড়ে ওঠে। ওই সম্পর্কের সূত্র ধরে আল ইসলাম তাকে নিয়ে বিভিন্ন স্থানে বেড়াতে যেতেন। চার দিন আগে বেড়ানোর কথা বলে তাকে কিশোরগঞ্জের একটি গেস্টহাউসে নিয়ে ধর্ষণ করেন। বিয়ের প্রসঙ্গ তুললে তিনি তাকে বিয়ে করতে অস্বীকৃতি জানান।কিশোরীর বড় ভাইয়ের ভাষ্য, ঘটনার পরের দিন তিনি বোনকে নিয়ে থানায় রওনা হন। কিন্তু এলাকার কয়েকজন প্রভাবশালী ঘটনাটি মিটমাট করার আশ্বাস দেন। কিন্তু তাঁরা কথা রাখেননি।নান্দাইল মডেল থানার পরিদর্শক (তদন্ত) মোহাম্মদ রুহুল কুদ্দুছ খান মামলা দায়েরের ঘটনার সত্যতা নিশ্চিত করে বলেন, আজ রোববার সরকারি ছুটি থাকায় মেয়েটির শারীরিক পরীক্ষা করা সম্ভব হয়নি। শারীরিক পরীক্ষার জন্য তাকে আগামীকাল সোমবার ময়মনসিংহ মেডিকেল কলেজ হাসপাতালে নিয়ে যাওয়া হবে।</body>
</article>
