<article>
  <headline>বিরামপুরে তরুণীকে গণধর্ষণের অভিযোগ, গ্রেপ্তার ১</headline>
  <url>https://www.prothomalo.com/bangladesh/article/1575265/%E0%A6%AC%E0%A6%BF%E0%A6%B0%E0%A6%BE%E0%A6%AE%E0%A6%AA%E0%A7%81%E0%A6%B0%E0%A7%87-%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A7</url>
  <published_at>2019-01-19T18:43:00+06:00</published_at>
  <category>ধর্ষণ</category>
  <body>দিনাজপুরের বিরামপুর উপজেলায় গতকাল শুক্রবার এক তরুণী (২২) গণধর্ষণের শিকার হয়েছেন বলে অভিযোগ উঠেছে। এ ঘটনায় আজ শনিবার পাঁচজনের নামে মামলার পর একজনকে গ্রেপ্তার করে পুলিশ।গ্রেপ্তার যুবকের নাম ফিরোজ হোসেন (২৬)। পুলিশ জানিয়েছে, বিকেলে তাঁকে গ্রেপ্তার করা হয়। জিজ্ঞাসাবাদে ওই যুবক ঘটনার সঙ্গে জড়িত থাকার কথা স্বীকার করেছেন।বিরামপুর থানায় আজ বেলা ১১টার দিকে ভুক্তভোগী ওই তরুণী প্রথম আলোকে বলেন, ‘জ্ঞান ফেরার পর দেখি আমার হাতবাঁধা। পরে আমি কোনোরকমে বাঁধন খুলে নানা বাড়িতে যাই।’ তিনি জানান, গতকাল বিকেলে নিজ বাড়ি থেকে হেঁটে নানির বাড়িতে যাচ্ছিলেন। পথে সন্ধ্যার দিকে অভিযুক্ত পাঁচজন তাঁকে তুলে নিয়ে গিয়ে ধর্ষণ করে। ভুক্তভোগী তরুণী আরও জানান, তিনি ঢাকায় একটি পোশাক কারখানায় শ্রমিকের কাজ করেন। ওই তরুণীর বাবা, এই ঘটনায় জড়িতদের দৃষ্টান্তমূলক শাস্তি দাবি করেন।বিরামপুর থানার পরিদর্শক (তদন্ত) সোহেল রানা বলেন, গ্রেপ্তার ফিরোজ হোসেন নিজেসহ পাঁচজন ধর্ষণের ঘটনায় জড়িত থাকার কথা স্বীকার করেছেন।বিরামপুর সার্কেলের জ্যেষ্ঠ সহকারী পুলিশ সুপার মিথুন সরকার বলেন, এই ঘটনায় ভুক্তভোগী তরুণী বাদী হয়ে পাঁচজনের বিরুদ্ধে মামলা করেছেন। বাকি চার আসামিকে গ্রেপ্তারের অভিযান চলছে। উন্নত চিকিৎসা ও ডাক্তারি পরীক্ষার জন্য ওই তরুণীকে দিনাজপুর এম আবদুর রহিম মেডিকেল কলেজ হাসপাতালে পাঠানো হয়েছে।এদিকে গতকাল রাতে আরেকটি গণধর্ষণের অভিযোগ উঠেছে নোয়াখালীর কবিরহাটে। ওই অভিযোগে ইতিমধ্যে এক ব্যক্তিকে গ্রেপ্তার করেছে পুলিশ।আরও পড়ুনশিশুরাই বড় শিকারপিরোজপুরে মাদ্রাসা ছাত্রী ধর্ষণ, জামালপুরে ধর্ষণচেষ্টা</body>
</article>
