<article>
  <headline>মাদ্রাসাছাত্রীকে গণধর্ষণের অভিযোগে মামলা</headline>
  <url>https://www.prothomalo.com/bangladesh/article/1582950/%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-03-11T17:01:00+06:00</published_at>
  <category>ধর্ষণ</category>
  <body>বরিশালের গৌরনদী উপজেলায় এক মাদ্রাসাছাত্রীকে গণধর্ষণের অভিযোগে আজ সোমবার গৌরনদী মডেল থানায় মামলা হয়েছে। ওই ছাত্রীর মা বাদী হয়ে মামলাটি করেন। মামলায় আবদুর রব সেরনিয়াবাদ টেক্সটাইল ইনস্টিটিউট কলেজের তিন ছাত্রকে আসামি করা হয়। পুলিশ দুজনকে গ্রেপ্তার করেছে।স্থানীয় লোকজন, বাদীর পরিবার ও পুলিশের সঙ্গে কথা বলে জানা যায়, ওই তিন ছাত্র গৌরনদী পৌর সদরের উত্তর বিজয়পুর মহল্লায় একটি বাড়িতে ভাড়া থাকতেন। ওই বাড়ির সামনে দিয়ে মাদ্রাসায় আসা যাওয়া করত ওই কিশোরী। তাকে ওই তিন ছাত্রের একজন উত্ত্যক্ত করতেন। গত জানুয়ারির মাঝামাঝি ওই ছাত্র ওই ছাত্রীর পথ রোধ করে মোবাইল ছিনিয়ে নিয়ে নম্বর নেন। পরে প্রায়ই ফোন করে বিরক্ত করতেন। একপর্যায়ে তাদের মধ্যে প্রেমের সম্পর্ক গড়ে ওঠে।মামলার এজাহারে বলা হয়, গত ৭ ফেব্রুয়ারি সকালে ওই ছাত্র ফোন করে জ্বরের কথা জানায় এবং ওষুধ নিয়ে ছাত্রীকে তাঁদের মেসে যেতে বলেন। ওষুধ নিয়ে মেয়েটি মেসে গেলে দরজা বন্ধ করে দিয়ে তিন ছাত্র তাকে ধর্ষণ করেন এবং সেই দৃশ্য মোবাইলে ভিডিও করেন। একই সঙ্গে তাঁদের কথামতো না চললে ভিডিও ইন্টারনেটে ছড়িয়ে দেওয়ার হুমকি দেন।এরপর গত ১১ ও ১৫ ফেব্রুয়ারি সেই ভিডিওর ভয় দেখিয়ে কিশোরীটিকে আরও দুইবার ধর্ষণ করেন উত্ত্যক্তকারী ছাত্রটি। বিষয়টি জানাজানি হলে তিন আসামি ওই বাড়ি ছেড়ে গৌরনদী উপজেলার পশ্চিম শাওড়া গ্রামে আরেকটি বাড়ি ভাড়া নিয়ে চলে যান। এ বিষয়ে মেয়েটির পরিবার এলাকার গণ্যমান্য ব্যক্তিদের কাছে বিচার চাইলে তারা থানায় যাওয়ার পরামর্শ দেন।গৌরনদী মডেল থানার পরিদর্শক (তদন্ত) মো. মাহাবুবুর রহমান বলেন, এ ঘটনায় ওই কিশোরীর মা বাদী হয়ে আজ সোমবার দুপরে তিনজনকে আসামি করে ধর্ষণ মামলা করেন। মামলা দায়েরের পর পুলিশ পশ্চিম শাওড়া গ্রাম থেকে দুই আসামিকে গ্রেপ্তার করে। তবে মূল আসামি পলাতক। ওই কিশোরীর জবানবন্দি রেকর্ডের জন্য আদালতে ও ডাক্তারি পরীক্ষার জন্য বরিশালের শের-ই বাংলা মেডিকেল কলেজ হাসপাতালে পাঠানো হয়েছে।</body>
</article>
