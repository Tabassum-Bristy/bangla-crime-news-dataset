<article>
  <headline>নোয়াখালীতে সাত বছরের শিশুকে ধর্ষণের অভিযোগ</headline>
  <url>https://www.prothomalo.com/bangladesh/article/1605613/%E0%A6%A8%E0%A7%8B%E0%A7%9F%E0%A6%BE%E0%A6%96%E0%A6%BE%E0%A6%B2%E0%A7%80%E0%A6%A4%E0%A7%87-%E0%A6%B8%E0%A6%BE%E0%A6%A4-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-07-22T21:42:00+06:00</published_at>
  <category>ধর্ষণ</category>
  <body>নোয়াখালী সদর উপজেলায় সাত বছরের এক শিশুকে ধর্ষণের অভিযোগ পাওয়া গেছে। সোমবার বিকেল পাঁচটার দিকে এ ঘটনা ঘটে। পরে পরিবারের লোকজন শিশুটিকে সন্ধ্যায় নোয়াখালী জেনারেল হাসপাতালে ভর্তি করেন।ধর্ষণের শিকার শিশুটির চাচা প্রথম আলোকে বলেন, সোমবার বিকেলে শিশুটি বাড়িতেই খেলছিল। এ সময় পাশের ঘরের মো. রুবেল (২১) তাকে ঘরে ডেকে নিয়ে দরজা বন্ধ করে ধর্ষণ করেন। শিশুটির চিৎকারে বাড়ির অন্যান্য লোকজন এসে দরজা খুলতেই রুবেল দৌড়ে পালিয়ে যান।নোয়াখালী জেনারেল হাসপাতালের আবাসিক চিকিৎসা কর্মকর্তা (আরএমও) সৈয়দ মহিউদ্দিন আবদুল আজিম বলেন, সন্ধ্যার দিকে শিশুটিকে হাসপাতালে ভর্তি করা হয়েছে। তাকে প্রয়োজনীয় চিকিৎসা দেওয়া হয়েছে। মঙ্গলবার শিশুটির ডাক্তারি পরীক্ষা করা হবে।জানতে চাইলে ঘটনা শুনেছেন উল্লেখ করে সুধারাম থানার ভারপ্রাপ্ত কর্মকর্তা (ওসি) নবীর হোসেন প্রথম আলোকে বলেন, ঘটনা শোনার পরই অভিযুক্ত যুবককে ধরতে এলাকায় পুলিশ পাঠানো হয়েছে। শিশুটির পরিবারের পক্ষ থেকে থানায় এখনো কোনো লিখিত অভিযোগ করা হয়নি বলেও জানান তিনি।</body>
</article>
