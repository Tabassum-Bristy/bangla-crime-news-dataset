<article>
  <headline>বরিশালে কিশোরী ধর্ষণের দায়ে তরুণের যাবজ্জীবন</headline>
  <url>https://www.prothomalo.com/bangladesh/article/1601318/%E0%A6%AC%E0%A6%B0%E0%A6%BF%E0%A6%B6%E0%A6%BE%E0%A6%B2%E0%A7%87-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%A4%E0%A6%B0%E0%A7%81%E0%A6%A3%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-06-26T23:13:00+06:00</published_at>
  <category>ধর্ষণ</category>
  <body>বরিশালে এক কিশোরীকে ধর্ষণের অপরাধে এক তরুণকে যাবজ্জীবন সশ্রম কারাদণ্ড দিয়েছেন আদালত। একই সঙ্গে ৫০ হাজার টাকা জরিমানা অনাদায়ে আরও দুই বছরের কারাদণ্ড দেওয়া হয়েছে।বরিশাল নারী ও শিশু নির্যাতন দমন ট্রাইব্যুনালের বিচারক আবু আজাদ শামীম বুধবার দুপুরে এ আদেশ দেন। সাজাপ্রাপ্ত ব্যক্তির নাম আবু বক্কর সিদ্দিক (২৫)। তিনি সদর উপজেলার চরবাড়িয়া ইউনিয়নের বাসিন্দা। রায় ঘোষণার সময় তিনি আদালতে উপস্থিত ছিলেন। আদালতের রায়ে আরও বলা হয়েছে, ধর্ষণের ঘটনার পর জন্ম নেওয়া শিশুকে আবু বক্কর সিদ্দিকের সন্তান হিসেবে স্বীকৃতি দেওয়া হয়েছে। ওই শিশু সাবালক না হওয়া পর্যন্ত তার ভরণপোষণের দায়িত্বও আবু বক্করের বলে নির্দেশ দেওয়া হয়েছে। এতে ব্যর্থ হলে আসামির সব সম্পদ বাজেয়াপ্ত করা হবে। ওই সম্পদ দিয়ে সন্তানের ভরণপোষণের ব্যবস্থা করা হবে।নারী ও শিশু নির্যাতন দমন ট্রাইব্যুনালের সরকারি কৌঁসুলি (পিপি) ফজলুল হক বলেন, ২০০৫ সালের ১৩ মার্চ আবু বক্কর তাঁর আত্মীয় এক কিশোরীকে বিয়ের প্রলোভন দেখিয়ে ধর্ষণ করেন। এ ঘটনায় কিশোরী গর্ভবতী হয়ে পড়ে। বিষয়টি প্রকাশ পেলে স্থানীয় লোকজন সালিস করে কিশোরীকে বিয়ের করতে আবু বক্করকে নির্দেশ দেন। তবে তিনি বিয়ে করতে অস্বীকৃতি জানান। এ ঘটনায় কিশোরী বাদী হয়ে ২০০৬ সালের ১৬ মার্চ নারী ও শিশু নির্যাতন দমন আইনে একটি মামলা করে। তদন্ত শেষে একই বছরের ৩ ডিসেম্বর পুলিশ আদালতে অভিযোগপত্র জমা দেয়। এরপর ১৬ জনের সাক্ষ্য নেন আদালত।</body>
</article>
