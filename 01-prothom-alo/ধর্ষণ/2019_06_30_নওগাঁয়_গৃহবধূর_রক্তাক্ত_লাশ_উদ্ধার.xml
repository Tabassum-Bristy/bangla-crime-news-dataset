<article>
  <headline>নওগাঁয় গৃহবধূর রক্তাক্ত লাশ উদ্ধার</headline>
  <url>https://www.prothomalo.com/bangladesh/article/1601938/%E0%A6%A8%E0%A6%93%E0%A6%97%E0%A6%BE%E0%A6%81%E0%A7%9F-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82%E0%A6%B0-%E0%A6%B0%E0%A6%95%E0%A7%8D%E0%A6%A4%E0%A6%BE%E0%A6%95%E0%A7%8D%E0%A6%A4-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-06-30T17:36:00+06:00</published_at>
  <category>ধর্ষণ</category>
  <body>নওগাঁর নিয়ামতপুর উপজেলায় নিজ বাড়ি থেকে এক গৃহবধূর রক্তাক্ত লাশ উদ্ধার করা হয়েছে। আজ রোববার সকালে উপজেলার বানিশাইল দীঘিপাড়া গ্রামে এ ঘটনা ঘটে। পুলিশের ধারণা, গৃহবধূকে ধর্ষণের পর হত্যা করা হয়েছে।মারা যাওয়া গৃহবধূর নাম রুপেলা বেগম (৩৫)। তাঁর স্বামীর নাম আনিছুর রহমান।স্থানীয় বাসিন্দা ও পুলিশ সূত্রে জানা গেছে, গৃহবধূ রুপেলার দুই ছেলে-মেয়ে। তাঁর স্বামী আনিছুর রহমান ঢাকায় একটি পোশাক কারখানায় কাজ করেন। দুই ছেলে-মেয়েকে নিয়ে গ্রামের বাড়ি বানিশাইল দীঘিপাড়ায় থাকতেন রুপেলা। সন্তানদের নিয়ে শনিবার রাতের খাবার খাওয়ার পর নিজ ঘরে ঘুমাতে যান তিনি। ছেলে-মেয়েরা অন্য ঘরে ঘুমাতে যায়। সকালে ঘুম থেকে উঠতে দেরি করায় গৃহবধূর ছেলে রাজু (১৪) তাঁকে ডাকতে যায়। ঘরে ঢুকে মায়ের রক্তাক্ত লাশ দেখতে পায় সে। পরে স্থানীয় লোকজনকে খবর দেয়। খবর পেয়ে নিয়ামতপুর থানা-পুলিশ লাশ উদ্ধার করে।নিয়ামতপুর থানার ভারপ্রাপ্ত কর্মকর্তার (ওসি) দায়িত্বে থাকা উপপরিদর্শক (এসআই) দুরুল হুদা বলেন, প্রাথমিকভাবে জানতে পেরেছেন, রুপেলা বেগমের মাথায় আঘাত করে হত্যা করা হয়েছে। তাঁকে যে লাঠি দিয়ে আঘাত করা হয়েছে, ঘটনাস্থলে সেটা পাওয়া গেছে। ওই লাঠিতে রক্ত ও মাংস লেগে ছিল। নিহত গৃহবধূর সন্তান ও প্রতিবেশীরা লাশ বিবস্ত্র অবস্থায় দেখতে পান। পরে পুলিশ যাওয়ার আগে লাশটি কাপড় দিয়ে ঢেকে দেওয়া হয়েছিল। লাশের প্রাথমিক সুরতহাল প্রতিবেদনে ধর্ষণের আলামত পাওয়া গেছে। তিনি বলেন, গৃহবধূকে ধর্ষণের পর হত্যা করা হয়ে থাকতে পারে।দুরুল হুদা আরও বলেন, ময়নাতদন্তের জন্য লাশ নওগাঁ সদর হাসপাতালে পাঠানো হয়েছে। গৃহবধূর স্বামী ঢাকা থেকে এলে মামলার প্রক্রিয়া শুরু হবে।</body>
</article>
