<article>
  <headline>কমলাপুরে ট্রেনের পরিত্যক্ত বগিতে ছাত্রীর লাশ</headline>
  <url>https://www.prothomalo.com/bangladesh/article/1610037/%E0%A6%95%E0%A6%AE%E0%A6%B2%E0%A6%BE%E0%A6%AA%E0%A7%81%E0%A6%B0%E0%A7%87-%E0%A6%9F%E0%A7%8D%E0%A6%B0%E0%A7%87%E0%A6%A8%E0%A7%87%E0%A6%B0-%E0%A6%AA%E0%A6%B0%E0%A6%BF%E0%A6%A4%E0%A7%8D%E0%A6%AF%E0%A6%95%E0%A7%8D%E0%A6%A4-%E0%A6%AC%E0%A6%97%E0%A6%BF%E0%A6%A4%E0%A7%87-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B2%E0%A6%BE%E0%A6%B6</url>
  <published_at>2019-08-19T19:25:00+06:00</published_at>
  <category>ধর্ষণ</category>
  <body>রাজধানীর কমলাপুর রেলওয়ে স্টেশনে একটি ট্রেনের পরিত্যক্ত বগির শৌচাগার থেকে এক মাদ্রাসাছাত্রীর মৃতদেহ উদ্ধার করেছে পুলিশ। আজ সোমবার সকাল সাড়ে ৯টার দিকে ঢাকা রেলওয়ে পুলিশ ওই মৃতদেহটি উদ্ধার করে।প্রাথমিকভাবে জানা গেছে, ওই তরুণীর নাম আসমা আক্তার (১৮)। বাবার নাম আবদুর রাজ্জাক। তাঁরা পঞ্চগড়ের বাসিন্দা। পরিবারের বরাত দিয়ে পুলিশ জানিয়েছে, আসমা স্থানীয় এক মাদ্রাসার ছাত্রী ছিলেন।ঢাকা রেলওয়ে (কমলাপুর) থানার উপপরিদর্শক (এসআই) রশো বণিক প্রথম আলোকে বলেন, সকাল সাড়ে ৯টার দিকে পুলিশ ওই লাশের বিষয়ে জানতে পারে। পরে স্টেশনের বলাকা এক্সপ্রেসের একটি পরিত্যক্ত বগির শৌচাগার থেকে লাশটি উদ্ধার করা হয়। প্রাথমিকভাবে পুলিশ ধারণা করছে, আসমাকে হত্যা করা হয়েছে। তবে লাশের ময়নাতদন্তের প্রতিবেদন পাওয়ার পর আসমার হত্যার ধরনসহ অন্যান্য বিষয় জানা যাবে। ময়নাতদন্তের জন্য আসমার লাশ ঢাকা মেডিকেল কলেজের মর্গে পাঠানো হয়েছে। তিনি বলেন, আসমার পরিবারকে খবর দেওয়া হয়েছে।</body>
</article>
