<article>
  <headline>রামগঞ্জে শিশু নুসরাত হত্যার ঘটনায় চারজন আটক</headline>
  <url>https://www.prothomalo.com/bangladesh/article/1460546/%E0%A6%B0%E0%A6%BE%E0%A6%AE%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%B6%E0%A6%BF%E0%A6%B6%E0%A7%81-%E0%A6%A8%E0%A7%81%E0%A6%B8%E0%A6%B0%E0%A6%BE%E0%A6%A4-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%9A%E0%A6%BE%E0%A6%B0%E0%A6%9C%E0%A6%A8-%E0%A6%86%E0%A6%9F%E0%A6%95</url>
  <published_at>2018-03-31T01:15:00+06:00</published_at>
  <category>ধর্ষণ</category>
  <body>রামগঞ্জে আট বছরের শিশু নুসরাত জাহানকে ধর্ষণের পর হত্যার ঘটনায় জিজ্ঞাসাবাদের জন্য চারজনকে আটক করেছে পুলিশ। শুক্রবার রাত ১০টার দিকে তাদের আটক করা হয় বলে পুলিশের পক্ষ থেকে বলা হয়েছে। তবে আটককৃত ব্যক্তিদের নাম প্রকাশ করেনি পুলিশ।রায়পুর সার্কেলের জ্যেষ্ঠ সহকারী পুলিশ সুপার পংকজ কুমার দে প্রথম আলোকে বলেন, চারজনকে জিজ্ঞাসাবাদের জন্য আটক করা হয়েছে। হত্যাকারীদের চিহ্নিত করতে পুলিশ তৎপর রয়েছে। তদন্ত অনেক দূর এগিয়েছে।এদিকে নুসরাতের হত্যাকারীদের গ্রেপ্তারের দাবিতে শুক্রবার জাতীয় প্রেসক্লাবের সামনে এবং লক্ষ্মীপুরের রামগঞ্জ উপজেলার বিভিন্ন জায়গায় মানববন্ধন করেছে এলাকাবাসী। নিখোঁজ শিশুর মরদেহ উদ্ধারের পর রামগঞ্জ উপজেলার বিভিন্ন স্তরের জনগণ মানববন্ধন করে। ঘটনার সাত দিন পরও পুলিশ হত্যাকারীদের শনাক্ত করতে না পারায় স্থানীয় মানুষ ক্ষুব্ধ প্রতিক্রিয়া জানিয়েছে।পুলিশ জানায়, নিখোঁজের তিন দিন পর ২৬ মার্চ আট বছরের শিশু নুসরাত জাহানের বস্তাবন্দী অর্ধগলিত লাশ উদ্ধার করে পুলিশ। কাঞ্চনপুর ইউনিয়নের ব্রহ্মপাড়া ঠাকুরবাড়ির সামনের ব্রিজের নিচ থেকে তার লাশ উদ্ধার করা হয়। ময়নাতদন্তের পর জানা গেছে নুসরাতকে ধর্ষণের পর হত্যা করা হয়েছে। এই ঘটনায় নুসরাতের মা রেহানা বেগম বাদী হয়ে অজ্ঞাতনামা কয়েকজনকে আসামি করে রামগঞ্জ থানায় একটি মামলা করেন।</body>
</article>
