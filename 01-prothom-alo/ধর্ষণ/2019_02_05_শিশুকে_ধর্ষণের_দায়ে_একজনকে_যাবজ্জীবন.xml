<article>
  <headline>শিশুকে ধর্ষণের দায়ে একজনকে যাবজ্জীবন</headline>
  <url>https://www.prothomalo.com/bangladesh/article/1577695/%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%8F%E0%A6%95%E0%A6%9C%E0%A6%A8%E0%A6%95%E0%A7%87-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-02-05T16:40:00+06:00</published_at>
  <category>ধর্ষণ</category>
  <body>গাজীপুরের শ্রীপুরে তৃতীয় শ্রেণির এক শিশুকে ধর্ষণের দায়ে বিল্লাল ভূইয়া নামের এক ব্যক্তিকে যাবজ্জীবন কারাদণ্ড দিয়েছেন আদালত। একই সঙ্গে তাঁকে ৫০ হাজার টাকা জরিমানা, অনাদায়ে ৬ মাসের কারাদণ্ড দেন আদালত।আজ মঙ্গলবার সকালে গাজীপুরের নারী ও শিশু নির্যাতন দমন ট্রাইব্যুনালের বিচারক এমএ মেজবাহ উদ্দিন এ রায় দেন।আদালত সূত্রে জানা গেছে, ২০১৭ সালের ১৫ সেপ্টেম্বর বেলা ১১টার দিকে ওই শিশু বিল্লাল ভূইয়ার বসত বাড়িতে খেলতে যায়। এ সময় বিল্লাল ভূইয়া মেয়েটিকে তার ঘরের মেঝে ঝাড়ু দেওয়ার কথা বলে ডেকে নেয়।শিশুটি ঝাড়ু দিতে গেলে বিল্লাল ভূইয়া ঘরের দরজা আটকে তাকে ধর্ষণ করে। ঘটনাটি প্রকাশ করলে শিশুটিকে মেরে ফেলার হুমকি দিয়ে ছেড়ে দেয়। পরে শিশুটি তার মাকে বিষয়টি জানালে তিনি বাদী হয়ে তিনজনকে আসামি করে ২১ সেপ্টেম্বর শ্রীপুর থানায় মামলা করেন। পুলিশ তদন্ত করে ওই বছরের ১৭ নভেম্বর বিল্লাল ভূইয়াকে আসামি করে আদালতে অভিযোগপত্র জমা দেয়।তদন্তে অপরাধ প্রমাণিত না হওয়ায় পুলিশ মামলার অন্য আসামি স্থানীয় রুবেল হোসেন (২৩) এবং হেলাল খানকে (৪৯) মামলা থেকে অব্যাহতি দিয়ে আদালতে অভিযোগপত্র জমা দেয়।আদালতের বিচারক এম এ মেজবাহ উদ্দিন ভূইয়া মঙ্গলবার উভয় পক্ষের শুনানি শেষে এ রায় দেন। এ সময় মামলার আসামি বিল্লাল ভূইয়া আদালতের কাঠগড়ায় উপস্থিত ছিলেন।গাজীপুর আদালত পরিদর্শক রবিউল ইসলাম জানান, রায়ের পর আসামিকে গাজীপুর জেল হাজতে পাঠানো হয়েছে।</body>
</article>
