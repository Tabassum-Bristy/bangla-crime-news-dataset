<article>
  <headline>বরিশালে ধর্ষণ মামলায় যুবকের যাবজ্জীবন কারাদণ্ড</headline>
  <url>https://www.prothomalo.com/bangladesh/article/1609918/%E0%A6%AC%E0%A6%B0%E0%A6%BF%E0%A6%B6%E0%A6%BE%E0%A6%B2%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8-%E0%A6%95%E0%A6%BE%E0%A6%B0%E0%A6%BE%E0%A6%A6%E0%A6%A3%E0%A7%8D%E0%A6%A1</url>
  <published_at>2019-08-18T19:12:00+06:00</published_at>
  <category>ধর্ষণ</category>
  <body>বরিশালে বিয়ের প্রতিশ্রুতি দিয়ে এক তরুণীকে (১৯) ধর্ষণের দায়ে আফজাল ব্যাপারী (২৫) নামে এক যুবককে যাবজ্জীবন সশ্রম কারাদণ্ড দিয়েছেন আদালত। কারাদণ্ডের সঙ্গে ১ লাখ টাকা জরিমানাও করা হয়েছে। জরিমানা অনাদায়ে আরও দুই বছরের সশ্রম কারাদণ্ড দেওয়া হয়েছে।একই সঙ্গে ওই তরুণীর শিশুসন্তানের বয়স ২১ বছর না হওয়া পর্যন্ত তার ভরণপোষণের ব্যয়ভার রাষ্ট্রকে বহন করার আদেশও দেওয়া হয়েছে। শিশুটির ভরণপোষণের খরচ নির্ধারণ করে দণ্ডপ্রাপ্ত ব্যক্তির অর্জিত সম্পদ থেকে আদায়ের জন্য রাষ্ট্রকে নির্দেশ দিয়েছেন আদালত।আজ রোববার বরিশালের নারী ও শিশু নির্যাতন দমন ট্রাইব্যুনালের বিচারক মো. আবু শামীম আজাদ এই রায় দেন। এ সময় দণ্ডপ্রাপ্ত আফজাল ব্যাপারী আদালতে অনুপস্থিত ছিলেন।আদালত সূত্র জানায়, আফজাল ও ওই তরুণীর মধ্যে প্রেমের সম্পর্ক ছিল। বিয়ের প্রতিশ্রুতি দিয়ে তরুণীকে ধর্ষণ করেন আফজাল। একপর্যায়ে ওই তরুণী অন্তঃসত্ত্বা হয়ে পড়লে বিয়ের জন্য আফজালকে চাপ দিতে থাকেন। আফজাল বিয়ে করতে অস্বীকৃতি জানালে ২০১০ সালের ২১ জানুয়ারি বরিশালের গৌরনদী থানায় নারী ও শিশু নির্যাতন দমন আইনে ওই তরুণী বাদী হয়ে মামলা করেন।মামলার তদন্ত কর্মকর্তা গৌরনদী থানার উপপরিদর্শক (এসআই) জাহাঙ্গীর আলম মৃধা ২০১০ সালের ৩ মার্চ এই মামলায় আফজালকে অভিযুক্ত করে আদালতে অভিযোগপত্র দাখিল করেন। ছয়জনের সাক্ষ্য গ্রহণের পর অভিযোগ প্রমাণিত হওয়ায় আদালত রোববার দুপুরে এই রায় ঘোষণা করেন।</body>
</article>
