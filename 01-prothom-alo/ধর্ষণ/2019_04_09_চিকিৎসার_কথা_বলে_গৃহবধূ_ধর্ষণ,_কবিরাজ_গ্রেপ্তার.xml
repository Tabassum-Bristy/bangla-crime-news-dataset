<article>
  <headline>চিকিৎসার কথা বলে গৃহবধূ ধর্ষণ, কবিরাজ গ্রেপ্তার</headline>
  <url>https://www.prothomalo.com/bangladesh/article/1587938/%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%BE%E0%A6%B0-%E0%A6%95%E0%A6%A5%E0%A6%BE-%E0%A6%AC%E0%A6%B2%E0%A7%87-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%95%E0%A6%AC%E0%A6%BF%E0%A6%B0%E0%A6%BE%E0%A6%9C-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-04-09T21:39:00+06:00</published_at>
  <category>ধর্ষণ</category>
  <body>নারায়ণগঞ্জের রূপগঞ্জে এক গৃহবধূ ধর্ষণে অভিযুক্ত কবিরাজ লাল চান বাবুকে (৫১) গ্রেপ্তার করা হয়েছে। আজ মঙ্গলবার দুপুরে র‌্যাব সূত্রে এই তথ্য জানা যায়।র‌্যাব-১-এর সিপিসি-৩-এর পূর্বাচল ক্যাম্পের ভারপ্রাপ্ত কোম্পানি কমান্ডার এ এস পি সুজয় সরকার স্বাক্ষরিত সংবাদ বিজ্ঞপ্তিতে বলা হয়, গতকাল সোমবার রাতে গাজীপুরের কালীগঞ্জ থেকে কবিরাজ লাল চান বাবুকে গ্রেপ্তার করা হয়েছে।বিজ্ঞপ্তিতে বলা হয়, গত ১২ ফেব্রুয়ারি সকালে ওই গৃহবধূ খালাতো ভাই ও ভাবিকে সঙ্গে নিয়ে দাম্পত্য কলহজনিত সমস্যা নিয়ে রূপগঞ্জের কেয়ারীয়া এলাকার কবিরাজ লাল চান বাবুর বাড়িতে আসেন। সমস্যার কথা শুনে কবিরাজ চিকিৎসা বাবদ ৪০ হাজার টাকা দাবি করেন। পরে ২০ হাজার টাকায় রফা হলে গৃহবধূকে তাঁর বাড়িতে রেখে যেতে বলেন। চিকিৎসার কথা বলে কবিরাজ গৃহবধূকে ঘরের ভেতরে রেখে ভাবিকে ঘর থেকে বের করে দিয়ে দরজার খিল এঁটে দেন। এরপর নেশাজাতীয় দ্রব্য খাইয়ে ওই গৃহবধূকে অর্ধচেতন করে ধর্ষণ করেন কবিরাজ।ঘটনার পরদিন ধর্ষণের অভিযোগে রূপগঞ্জ থানায় মামলা করেন গৃহবধূর খালাতো ভাই। সেই অভিযোগের ভিত্তিতে লাল চান বাবুকে গ্রেপ্তার করেছে র‍্যাব।র‍্যাব জানায়, প্রাথমিক জিজ্ঞাসাবাদে চিকিৎসার কথা বলে নেশাজাতীয় দ্রব্য খাইয়ে ধর্ষণ করার কথা স্বীকার করেছেন সেই কবিরাজ। এমনকি এর আগেও বিভিন্ন কৌশলে শারীরিক সম্পর্ক স্থাপন করেছেন বলে স্বীকার করেছেন তিনি। গ্রেপ্তারের পর কবিরাজ লাল চানকে রূপগঞ্জ থানার পুলিশের কাছে হস্তান্তর করা হয়েছে।</body>
</article>
