<article>
  <headline>তরুণী ধর্ষণ মামলায় তরুণ কারাগারে</headline>
  <url>https://www.prothomalo.com/bangladesh/article/1594805/%E0%A6%A4%E0%A6%B0%E0%A7%81%E0%A6%A3%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%A4%E0%A6%B0%E0%A7%81%E0%A6%A3-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-05-19T18:59:00+06:00</published_at>
  <category>ধর্ষণ</category>
  <body>বরিশালের গৌরনদী উপজেলায় এইচএসসি পরীক্ষার্থী এক তরুণীকে (১৯) ধর্ষণের পর নগ্ন ছবি ইন্টারনেটে দেওয়ার মামলায় গ্রেপ্তার তরুণকে কারাগারে পাঠিয়েছে পুলিশ। রোববার ওই তরুণকে আদালতের মাধ্যমে বরিশাল কেন্দ্রীয় কারাগারে পাঠানো হয়।কারাগারে পাঠানো তরুণের নাম রাকিব সরদার (১৯)। শনিবার দিবাগত রাতে পুলিশ তাঁকে গ্রেপ্তার করে।মামলার তদন্ত কর্মকর্তা ও গৌরনদী মডেল থানার উপপরিদর্শক (এসআই) মো. তাজেল ইসলাম বলেন, এইচএসসি পরীক্ষার্থী ওই তরুণী সৌদিপ্রবাসী এক ব্যক্তির স্ত্রী। ওই তরুণীর সঙ্গে রাকিবের পরিচয় হয়। পরিচয়ের পর থেকেই রাকিব তরুণীকে অশালীন প্রস্তাব দিয়ে আসছিলেন। তবে ওই প্রস্তাব প্রত্যাখ্যান করায় রাকিব ওই তরুণীকে অপহরণ ও ধর্ষণের হুমকি দেন। গত ৩০ এপ্রিল সকালে তরুণীর ভাড়া বাড়িতে হানা দেন রাকিব। এ সময় ওই তরুণীকে একা পেয়ে তাঁকে ধর্ষণ করেন ও নগ্ন ছবি তোলেন তিনি। এরপর ছবিগুলো ওই তরুণীর সৌদিপ্রবাসী স্বামীর কাছে ইন্টারনেটের মাধ্যমে পাঠিয়ে দেন এবং সামাজিক যোগাযোগ মাধ্যমে ছবিগুলো ছড়িয়ে দেওয়ার হুমকি দেন রাকিব।গৌরনদী মডেল থানার পরিদর্শক (তদন্ত) মো. মাহবুবুর রহমান বলেন, এই ঘটনায় ওই তরুণী বাদী হয়ে রাকিবকে আসামি করে বৃহস্পতিবার একটি মামলা করেন। মামলার পর থেকে তিনি পলাতক ছিলেন। পরে মুঠোফোনের কল লিস্ট ধরে শনিবার দিবাগত রাত দুইটায় উপজেলার মাহিলাড়া এলাকা থেকে তাঁকে গ্রেপ্তার করে পুলিশ। প্রাথমিক জিজ্ঞাসাবাদে পুলিশের কাছে ধর্ষণের কথা স্বীকার করেছেন রাকিব।</body>
</article>
