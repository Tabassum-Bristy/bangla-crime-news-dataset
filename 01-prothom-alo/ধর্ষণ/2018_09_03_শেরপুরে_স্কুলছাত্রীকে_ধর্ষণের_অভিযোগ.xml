<article>
  <headline>শেরপুরে স্কুলছাত্রীকে ধর্ষণের অভিযোগ</headline>
  <url>https://www.prothomalo.com/bangladesh/article/1556069/%E0%A6%B6%E0%A7%87%E0%A6%B0%E0%A6%AA%E0%A7%81%E0%A6%B0%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2018-09-03T18:26:00+06:00</published_at>
  <category>ধর্ষণ</category>
  <body>শেরপুরে তিন তরুণের বিরুদ্ধে সপ্তম শ্রেণির এক ছাত্রীকে (১৪) ধর্ষণের অভিযোগ পাওয়া গেছে। হাসপাতালে চিকিৎসাধীন মেয়েটি মামলার প্রস্তুতি নিচ্ছে বলে জানিয়েছে পুলিশ।শেরপুর সদর উপজেলায় গতকাল রোববার রাত আটটার দিকে এ ঘটনা ঘটে। ভুক্তভোগী শিক্ষার্থীর বাবা রিকশাচালক।হাসপাতালে চিকিৎসাধীন ছাত্রীটির বক্তব্য ও পুলিশ সূত্রে জানা গেছে, স্কুলে যাওয়া-আসার পথে স্থানীয় তিন তরুণ শাকিল (২০), মাসুদ (১৮) ও শিপন (২০) প্রায়ই ওই শিক্ষার্থীকে উত্ত্যক্ত করতেন। এর মধ্যে শাকিল তাকে প্রেমের প্রস্তাব দিয়েছিলেন। কিন্তু সে তা প্রত্যাখ্যান করে।ছাত্রীটির অভিযোগ, গতকাল রাত আটটার দিকে সে প্রতিবেশী এক ছাত্রীর বাড়ি থেকে নিজ বাড়িতে ফিরছিল। পথে ওই তিন বখাটে তার পথ রোধ করেন। একপর্যায়ে পাশের বাগানে শিপনের সহযোগিতায় শাকিল ও মাসুদ তাকে ধর্ষণ করেন। পুলিশ বলছে, ওই ছাত্রীর চিৎকার শুনে প্রতিবেশীরা তাকে উদ্ধার করেন। এ সময় অভিযুক্ত বখাটেরা পালিয়ে যান। এরপর ওই শিক্ষার্থীকে প্রথমে স্থানীয়ভাবে চিকিৎসা দেওয়া হয়। পরে আজ সোমবার সকালে তাকে শেরপুর জেলা সদর হাসপাতালে ভর্তি করা হয়।এ ব্যাপারে সদর থানার ভারপ্রাপ্ত কর্মকর্তা (ওসি) মো. নজরুল ইসলাম প্রথম আলোকে বলেন, এ ঘটনায় সদর থানায় মামলা দায়েরের প্রস্তুতি চলছে। প্রাথমিক তদন্তে ঘটনার সত্যতা পাওয়া গেছে। ঘটনার সঙ্গে জড়িত যুবকদের আটকের চেষ্টা চলছে।শেরপুর জেলা সদর হাসপাতালের আবাসিক চিকিৎসা কর্মকর্তা নাহিদ কামাল বলেন, মামলা দায়েরের পর মেয়েটির ডাক্তারি পরীক্ষা করা হবে।</body>
</article>
