<article>
  <headline>শেরপুরে ছাত্রীকে গণধর্ষণের মামলায় গ্রেপ্তার ২</headline>
  <url>https://www.prothomalo.com/bangladesh/article/1606401/%E0%A6%B6%E0%A7%87%E0%A6%B0%E0%A6%AA%E0%A7%81%E0%A6%B0%E0%A7%87-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A8</url>
  <published_at>2019-07-27T13:22:00+06:00</published_at>
  <category>ধর্ষণ</category>
  <body>বগুড়ার শেরপুরে ১৩ বছরের এক ছাত্রীকে গণধর্ষণের অভিযোগে করা মামলায় দুজনকে গ্রেপ্তার করা হয়েছে। পুলিশ আজ শনিবার সকাল সাড়ে সাতটার দিকে উপজেলার সীমাবাড়ি বাসস্ট্যান্ড এলাকায় থেকে তাঁদের গ্রেপ্তার করে।ওই ছাত্রী স্থানীয় একটি মাধ্যমিক বিদ্যালয়ের সপ্তম শ্রেণিতে পড়ে। মেয়েটিকে শারীরিক পরীক্ষা-নিরীক্ষার জন্য আজ শনিবার সকালে বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়েছে।গতকাল শুক্রবার রাতে ছাত্রীর বাবা মামলা করেন। মামলার আসামিরা হলেন উপজেলার দীপক কুমার তালুকদার (১৯), পীযূষ তালুকদার (২০) ও সবুজ কুমার সরকার (২২)। তাঁরা সবাই ছাত্র।এই মামলার তদন্তকারী কর্মকর্তা শেরপুর থানার পরিদর্শক (তদন্ত) বুলবুল ইসলাম প্রথম আলোকে বলেন, মামলার দুই আসামি দীপক ও পীযূষ শেরপুর থেকে পালিয়ে যাওয়ার পথে ঢাকা-বগুড়া মহাসড়কের সীমাবাড়ি বাসস্ট্যান্ড এলাকায় গ্রেপ্তার হন।মামলার বাদী ওই ছাত্রীর বাবা বলেন, ১৭ জুলাই তাঁর মেয়ে বাড়ি থেকে বান্ধবীর বাড়িতে যাচ্ছিল। পথে আসামিরা কৌশলে তাকে দীপকের বাড়িতে ডেকে নেন। এ সময় ওই বাড়িতে কেউ ছিলেন না। এরপর তাঁর মেয়ে গণধর্ষণের শিকার হয়। ঘটনা কাউকে জানালে হত্যা করা হবে বলে হুমকি দেন তাঁরা। ভয়ে মেয়ে ঘটনাটি চেপে যায়। অবশেষে মেয়ে ধর্ষণের ঘটনা তার মাকে জানায়। তখন তিনি থানা-পুলিশের শরণাপন্ন হয়ে তিন যুবকের নামে থানায় মামলা করেন।শেরপুর থানার ভারপ্রাপ্ত কর্মকর্তা (ওসি) হুমায়ুন কবীর গণধর্ষণের অভিযোগে মামলা এবং দুজনকে গ্রেপ্তারের খবরের সত্যতা নিশ্চিত করে বলেন, আরেকজনকে গ্রেপ্তারের চেষ্টা চলছে।</body>
</article>
