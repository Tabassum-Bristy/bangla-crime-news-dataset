<article>
  <headline>ঝালকাঠিতে গণধর্ষণ মামলার আসামির লাশ উদ্ধার</headline>
  <url>https://www.prothomalo.com/bangladesh/article/1576238/%E0%A6%9D%E0%A6%BE%E0%A6%B2%E0%A6%95%E0%A6%BE%E0%A6%A0%E0%A6%BF%E0%A6%A4%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>2019-01-26T17:16:00+06:00</published_at>
  <category>ধর্ষণ</category>
  <body>ঝালকাঠির কাঁঠালিয়ায় সজল জোমাদ্দার (২৮) নামে এক যুবকের গুলিবিদ্ধ লাশ উদ্ধার করেছে পুলিশ। সজল গণধর্ষণ মামলার আসামি বলে জানিয়েছে পুলিশ। আজ শনিবার দুপুর ১২টায় শৌলজালিয়া ইউনিয়নের বলতলা গ্রামের একটি মাঠ থেকে তাঁর লাশ উদ্ধার করা হয়।কাঁঠালিয়ার থানা-পুলিশ ও এলাকাবাসী সূত্রে জানা যায়, আজ দুপুরে বলতলা গ্রামের একটি বাগানের পাশের মাঠে সজলের লাশ পড়ে থাকতে দেখে স্থানীয় লোকজন পুলিশে খবর দেন। কাঁঠালিয়া থানার পুলিশ ঘটনাস্থলে গিয়ে গুলিবিদ্ধ অবস্থায় সজলের লাশ উদ্ধার করে। মৃতদেহের গলায় সুতা দিয়ে ঝোলানো একটি চিরকুটে লেখা ছিল, ‘তার নাম সজল। মাদ্রাসাছাত্রী (নাম দেওয়া হলো না) ধর্ষণ করেছে এ কারণে তাঁর এই পরিণতি।’ খবর পেয়ে ঝালকাঠির পুলিশ সুপার মো. জোবায়েদুর রহমান ঘটনাস্থল পরিদর্শন করেন। কাঁঠালিয়া থানার ভারপ্রাপ্ত কর্মকর্তা ওসি এনামুল হক বলেন, ১২ জানুয়ারি বেলা ১১টার দিকে পিরোজপুরের ভান্ডারিয়া উপজেলার একটি গ্রামে গণধর্ষণের শিকার হয় এক শিক্ষার্থী। তাকে পানের বরজের ভেতর গণধর্ষণ করা হয়। এ ঘটনায় ছাত্রীটির বাবা বাদী হয়ে ১৭ জানুয়ারি ভান্ডারিয়ার রাকিব হোসেন (২৫) ও সজল জোমাদ্দারকে আসামি করে ভান্ডারিয়া থানায় একটি গণধর্ষণের মামলা করেন। মামলার পর থেকেই সজল জোমাদ্দার নিখোঁজ ছিলেন বলে তাঁর পরিবার জানিয়েছে।ওসি জানান লাশ উদ্ধার করে ময়নাতদন্তের জন্য মর্গে পাঠানোর প্রস্তুতি চলছে।নিহত সজল পিরোজপুরের ভান্ডারিয়া উপজেলার নদমুলা গ্রামের বাসিন্দা।</body>
</article>
