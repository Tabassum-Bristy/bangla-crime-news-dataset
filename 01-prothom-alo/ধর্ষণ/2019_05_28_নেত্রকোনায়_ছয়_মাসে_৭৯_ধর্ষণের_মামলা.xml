<article>
  <headline>নেত্রকোনায় ছয় মাসে ৭৯ ধর্ষণের মামলা</headline>
  <url>https://www.prothomalo.com/bangladesh/article/1596333/%E0%A6%A8%E0%A7%87%E0%A6%A4%E0%A7%8D%E0%A6%B0%E0%A6%95%E0%A7%8B%E0%A6%A8%E0%A6%BE%E0%A7%9F-%E0%A6%9B%E0%A7%9F-%E0%A6%AE%E0%A6%BE%E0%A6%B8%E0%A7%87-%E0%A7%AD%E0%A7%AF-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-05-28T08:51:00+06:00</published_at>
  <category>ধর্ষণ</category>
  <body>নেত্রকোনায় গত বছরের নভেম্বর থেকে চলতি বছরের এপ্রিল পর্যন্ত ছয় মাসে ৭৯টি ধর্ষণের মামলা হয়েছে। এর মধ্যে ৬০টি ধর্ষণ, ৮টি গণধর্ষণ ও ১১টি ধর্ষণের চেষ্টার মামলা। এ ছাড়া এই ছয় মাসে ধর্ষণ, যৌতুকের জন্য নির্যাতনসহ নারীর প্রতি সহিংসতাবিষয়ক ১৫০টি মামলা হয়েছে।গত শনিবার ‘নারীর প্রতি সহিংসতা প্রতিরোধে করণীয়’ শীর্ষক মতবিনিময় সভায় জেলা পুলিশ সুপারের কার্যালয় থেকে প্রাপ্ত তথ্যে এটা জানা গেছে। শহরের মোক্তারপাড়া এলাকায় প্রেসক্লাবের সম্মেলনকক্ষে জেলার সামাজিক ও সাংস্কৃতিক সংগঠনসমূহের যৌথ উদ্যোগে এ সভার আয়োজন করা হয়। এতে প্রধান অতিথি ছিলেন জেলা প্রশাসক মঈনউল ইসলাম।আয়োজক সংগঠনের আহ্বায়ক অধ্যাপক কামরুজ্জামান চৌধুরী সভাপতিত্বে ও নেত্রকোনা সাহিত্য সমাজের সাধারণ সম্পাদক সাইফুল্লাহ এমরানের সঞ্চালনায় সভায় বক্তব্য দেন পুলিশ সুপার জয়দেব চৌধুরী, পৌর মেয়র মো. নজরুল ইসলাম খান, অতিরিক্ত পুলিশ সুপার (সদর সার্কেল) মোহাম্মদ ফকরুজ্জামান, স্বাবলম্বীর নির্বাহী পরিচালক বেগম রোকেয়া, সরকারি কৌঁসুলি ইফতেকার উদ্দিন তালুকদার, সরকারি কৌঁসুলি রাসেল আহমেদ খান, প্রেসক্লাবের সাধারণ সম্পাদক শ্যামলেন্দু পাল, জেলা রেড ক্রিসেন্টের সাধারণ সম্পাদক গাজী মোজাম্মেল হোসেন, জেলা নারী নির্যাতন প্রতিরোধ কমিটির সভাপতি আইনজীবী দিলুয়ারা বেগম, আইনজীবী মো. নজরুল ইসলাম খান, প্রাবন্ধিক স্বপন কুমার পাল প্রমুখ।সভায় বক্তারা সাম্প্রতিক সময়ে দেশব্যাপী নারী নির্যাতন ও ধর্ষণের ঘটনা বেড়ে যাওয়ায় উদ্বেগ প্রকাশ করে বলেন, নারীর প্রতি সহিংসতা প্রতিরোধে আইনি পদক্ষেপের পাশাপাশি সামাজিক প্রতিরোধ গড়ে তুলতে হবে। স্থানীয়ভাবে আপস-মীমাংসা, তদন্ত বা সাক্ষ্য-প্রমাণে গাফিলতি ও মামলার দীর্ঘসূত্রতার কারণে অপরাধীরা যাতে পার না পায়, সে ব্যাপারে সংশ্লিষ্টদের সোচ্চার হতে হবে।</body>
</article>
