<article>
  <headline>নরসিংদীতে মা-মেয়েকে গণধর্ষণ: মূল আসামি গ্রেপ্তার</headline>
  <url>https://www.prothomalo.com/bangladesh/article/1584105/%E0%A6%A8%E0%A6%B0%E0%A6%B8%E0%A6%BF%E0%A6%82%E0%A6%A6%E0%A7%80%E0%A6%A4%E0%A7%87-%E0%A6%AE%E0%A6%BE-%E0%A6%AE%E0%A7%87%E0%A7%9F%E0%A7%87%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A7%82%E0%A6%B2-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-03-18T17:31:00+06:00</published_at>
  <category>ধর্ষণ</category>
  <body>নরসিংদীর শিবপুরে মা-মেয়েকে গণধর্ষণ মামলার মূল আসামি মো. মোখলেছকে (৩৬) গ্রেপ্তার করেছে র‌্যাব-১১। আজ সোমবার ভোর পাঁচটার দিকে একই জেলার মাধবদী পৌরসভা এলাকায় অভিযান চালিয়ে তাঁকে গ্রেপ্তার করা হয়।আজ বিকেলে নারায়ণগঞ্জের র‌্যাব-১১ ব্যাটালিয়ন কার্যালয়ের অধিনায়ক লে. কর্নেল কাজী শামশের উদ্দিন সংবাদ সম্মেলনে গ্রেপ্তারের বিষয়টি গণমাধ্যমকর্মীদের জানান।মোখলেছের বাড়ি নরসিংদীর শিবপুরের সৃষ্টিগড় এলাকায়। তাঁর বিরুদ্ধে শিবপুর থানায় অস্ত্র ও ডাকাতির অভিযোগে ৬টি মামলা আছে।সংবাদ সম্মেলনে র‌্যাব-১১-এর অধিনায়ক লে. কর্নেল কাজী শামশের উদ্দিন বলেন, গ্রেপ্তার আসামিকে জিজ্ঞাসাবাদে ও প্রাথমিক অনুসন্ধানে জানা যায়, গত ১৫ মার্চ মা ও মেয়ে একসঙ্গে ঢাকা থেকে হবিগঞ্জগামী যাত্রীবাহী বাসে করে বাড়ি ফিরছিলেন। সন্ধ্যার সময় বাসটি ঢাকা-সিলেট মহাসড়কের শিবপুরের সৃষ্টিগড় বাসস্ট্যান্ড এলাকায় বিকল হয়ে যায়। এ সময় মোখলেছ (৩৬) এবং তাঁর সহযোগী দেলোয়ার হোসেন (৩০), শফিক (২৫), বাদল (৪২), বাবু (২৫) ও মো. আলমগীর (৪০) মা-মেয়েকে অন্য বাসে উঠিয়ে দেওয়ার কথা বলে একটি পাটকলের পরিত্যক্ত কক্ষে নিয়ে গণধর্ষণ করেনএই কর্মকর্তা আরও বলেন, নির্যাতনের শিকার মা ও মেয়ের চিৎকার শুনে স্থানীয় লোকজন এগিয়ে গেলে ঘটনাস্থল থেকে মোখলেছ ও তাঁর সহযোগীরা পালিয়ে যান। এ ঘটনায় মা বাদী হয়ে ১৬ মার্চ শিবপুর থানায় ছয়জনের বিরুদ্ধে মামলা করেন। পুলিশ অভিযান চালিয়ে দেলোয়ার হোসেন ও শফিককে গ্রেপ্তার করে। বাকি চারজনকে গ্রেপ্তারে র‌্যাব-১১-এর একটি বিশেষ দল অভিযান চালাচ্ছে। আজ ভোরে নরসিংদীর মাধবদী পৌর এলাকা থেকে অভিযান চালিয়ে মোখলেছকে গ্রেপ্তার করা হয়।</body>
</article>
