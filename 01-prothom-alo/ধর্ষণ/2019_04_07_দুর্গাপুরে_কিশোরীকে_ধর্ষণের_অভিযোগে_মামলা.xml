<article>
  <headline>দুর্গাপুরে কিশোরীকে ধর্ষণের অভিযোগে মামলা</headline>
  <url>https://www.prothomalo.com/bangladesh/article/1587557/%E0%A6%A6%E0%A7%81%E0%A6%B0%E0%A7%8D%E0%A6%97%E0%A6%BE%E0%A6%AA%E0%A7%81%E0%A6%B0%E0%A7%87-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-04-07T20:43:00+06:00</published_at>
  <category>ধর্ষণ</category>
  <body>নেত্রকোনার দুর্গাপুরে এক কিশোরীকে (১৫) ধর্ষণের অভিযোগ উঠেছে। এ ঘটনায় গতকাল শনিবার রাতে কিশোরীর মা বাদী হয়ে সাইকুল ইসলাম (২২) নামের এক যুবককে অভিযুক্ত করে থানায় মামলা করেছেন।এলাকাবাসী ও পুলিশ সূত্রে জানা গেছে, অভিযুক্ত সাইকুল ইসলাম ও সেই কিশোরী দূর সম্পর্কের আত্মীয়। সাইকুল প্রায়ই মেয়েটিকে উত্ত্যক্ত করতেন। সম্প্রতি সাইকুল মেয়েটিকে প্রেমের প্রস্তাব দিলে মেয়েটি তা ফিরিয়ে দেয়। গতকাল দুপুরের দিকে সাইকুল মেয়েটির বাড়িতে যান। এ সময় ঘরে একা পেয়ে মেয়েটিকে ধর্ষণ করেন তিনি। মেয়েটির চিৎকারে স্থানীয় লোকজন ছুটে এলে সাইকুল পালিয়ে যান। পরে মেয়েটিকে উদ্ধার করে দুর্গাপুর উপজেলা স্বাস্থ্য কমপ্লেক্সে ভর্তি করা হয়।এ ঘটনায় গতকাল রাতেই সাইকুলকে আসামি করে দুর্গাপুর থানায় নারী ও শিশু নির্যাতন দমন আইনে মামলা করেন মেয়েটির মা। ঘটনার পর থেকেই পলাতক আছেন সাইকুল।মেয়েটির মা আজ রোববার দুপুরে সাংবাদিকদের বলেন, ‘মামলা না করতে সাইকুলের পরিবারের লোকজন ও গ্রামের কয়েকজন নেতৃস্থানীয় ব্যক্তি অনুরোধ করেছিলেন। গ্রাম্য সালিসের মাধ্যমে মীমাংসার কথাও বলেছিলেন তাঁরা। মামলা করার পর থেকে সাইকুলের পরিবারের লোকজন হুমকি ও ভয়ভীতি দেখাচ্ছে। এখন আমরা নিরাপত্তাহীনতায় ভুগছি।’দুর্গাপুর থানার ভারপ্রাপ্ত কর্মকর্তা (ওসি) মো. মিজানুর রহমান প্রথম আলোকে বলেন, ডাক্তারি পরীক্ষার জন্য মেয়েটিকে আজ দুপুরে নেত্রকোনা আধুনিক সদর হাসপাতালে পাঠানো হয়েছে। অভিযুক্ত সাইকুল ইসলামকে গ্রেপ্তারের চেষ্টা চলছে। তবে হুমকি দেওয়ার বিষয়টি পুলিশকে এখনো জানানো হয়নি। খোঁজ নিয়ে ব্যবস্থা নেওয়া হবে।</body>
</article>
