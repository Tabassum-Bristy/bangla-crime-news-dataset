<article>
  <headline>ধর্ষণের শিকার তরুণীর আত্মহত্যার চেষ্টা</headline>
  <url>https://www.prothomalo.com/bangladesh/article/1575611/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%B0-%E0%A6%86%E0%A6%A4%E0%A7%8D%E0%A6%AE%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE</url>
  <published_at>2019-01-22T12:20:00+06:00</published_at>
  <category>ধর্ষণ</category>
  <body>ঢাকার সাভার উপজেলায় বিয়ের প্রলোভন দেখিয়ে ধর্ষণের পরে মারধর করে তাড়িয়ে দেওয়ার পর এক তরুণী (২১) নদীতে ঝাঁপিয়ে পড়ে আত্মহত্যার চেষ্টা করেছেন বলে অভিযোগ পাওয়া গেছে। গত রোববার রাতে এ ঘটনা ঘটে। একই উপজেলায় বৃহস্পতিবার রাতে চাকরির প্রলোভন দিয়ে এক কিশোরীকে (১৬) ঘরে আটকে রেখে ধর্ষণের অভিযোগ পাওয়া গেছে।এ ছাড়া নরসিংদী সদর উপজেলায় দ্বিতীয় শ্রেণির এক ছাত্রী, মৌলভীবাজারের শ্রীমঙ্গলে তৃতীয় শ্রেণির এক ছাত্রী এবং চট্টগ্রামের আনোয়ারায় আরেক শিশু ধর্ষণের শিকার হয়েছে বলে অভিযোগ করেছে সংশ্লিষ্ট পরিবারগুলো।গত ৩০ ডিসেম্বর একাদশ জাতীয় সংসদ নির্বাচনের দিন রাতে নোয়াখালীর সুবর্ণচরে চার সন্তানের জননী ধর্ষণের শিকার হন। প্রথম আলোয় এ বছরের প্রথম ২১ দিনে ২৯টি ধর্ষণ ও ধর্ষণচেষ্টার খবর প্রকাশিত হয়েছে। এর মধ্যে ১৯ জনই শিশু ও কিশোরী।সাভারে ধর্ষণ, মারধর ও তাড়িয়ে দেওয়ার শিকার হয়ে আত্মহত্যার চেষ্টা করা তরুণীর বাড়ি দিনাজপুরে। তিনি সাভারে বোনের বাসায় থেকে বিউটি পারলারে কাজ করেন। তরুণী অভিযোগ করেন, বছরখানেক আগে একজন সহকর্মীর মাধ্যমে হৃদয় নামের এক তরুণের সঙ্গে তাঁর সম্পর্ক হয়। পরে বিয়ের প্রলোভন দেখিয়ে হৃদয় তাঁকে বিভিন্ন স্থানে নিয়ে ধর্ষণ করেন। সর্বশেষ রোববার রাতে হৃদয় বিয়ে করার কথা বলে সাভারে তাঁর বাসায় যেতে বলেন। রাত নয়টার দিকে সেখানে গেলে তাঁকে ধর্ষণ ও মারধর করে বের করে দেন। এরপর ক্ষোভে-অপমানে আত্মহত্যা করতে তিনি বংশী নদীতে ঝাঁপ দেন। আশপাশের লোকজন তাঁকে উদ্ধার করে সাভার মডেল থানায় নিয়ে যান।সাভার মডেল থানার উপপরিদর্শক আবিদ হোসেন খান বলেন, ওই তরুণী গতকাল সোমবার হৃদয়ের বিরুদ্ধে মামলা করেছেন। চিকিৎসার জন্য তাঁকে ঢাকা মেডিকেল কলেজ হাসপাতালের ওয়ান-স্টপ ক্রাইসিস সেন্টারে (ওসিসি) পাঠানো হয়। থানার ভারপ্রাপ্ত কর্মকর্তা (ওসি) আবদুল আউয়াল বলেন, প্রাথমিক তদন্তে অভিযোগের সত্যতা পেয়ে হৃদয়কে গ্রেপ্তারের চেষ্টা চলছে।এদিকে সাভারেই চাকরির প্রলোভন দিয়ে এক কিশোরীকে ঘরে আটকে রেখে ধর্ষণের অভিযোগে তার স্বজন ও স্থানীয় লোকজন মোশারফ হোসেন (৩২) নামের এক ব্যক্তিকে গতকাল মারধর করে পুলিশে সোপর্দ করেছেন। ওই কিশোরীকে রাজধানীর একটি হাসপাতালে ভর্তি করা হয়েছে। ঠাকুরগাঁওয়ের বাসিন্দা মোশারফ সাভারের হেমায়েতপুরে থাকেন।পুলিশ বলেছে, ওই কিশোরী পোশাক কারখানায় চাকরির জন্য মাসখানেক আগে মোশারফের সঙ্গে যোগাযোগ করে। চাকরির কথা বলে মোশারফ তাকে গত বৃহস্পতিবার তাঁর বাসায় ডেকে নিয়ে রাতে ঘরে আটকে রেখে ধর্ষণ করেন। বিষয়টি ফাঁস করলে হত্যার হুমকি দিয়ে পরদিন সকালে ছেড়ে দেন। হুমকির কারণে কিশোরী প্রথমে চেপে গেলেও গতকাল সকালে স্বজনদের জানায়। এরপর স্বজন ও স্থানীয় লোকজন মোশারফকে ধরে মারধর করে পুলিশে দেন। সাভার থানার ওসি বলেন, ধর্ষণের অভিযোগে কিশোরী গতকাল মামলা করেছে। নরসিংদীতে ছাত্রীকে ধর্ষণের অভিযোগনরসিংদীর সদর উপজেলায় গতকাল দুপুরে দ্বিতীয় শ্রেণির এক ছাত্রী (৭) ধর্ষণের শিকার হয়েছে বলে অভিযোগ করেছে পরিবার। তার মা বলেন, মেয়েটি দুপুরে উঠানে খেলার সময় উত্তম দাস নামে এক ব্যক্তি তার মুখ চেপে ধরে নিজ বাড়িতে নিয়ে ধর্ষণ করেন। বাড়ি ফিরে মেয়ে তাঁকে বিষয়টি জানায়। মেয়েটিকে নরসিংদী সদর হাসপাতালে ভর্তি করা হয়েছে। এ ঘটনায় তার বাবা নরসিংদী সদর মডেল থানায় মামলা করেছেন।নরসিংদী সদর মডেল থানার ওসি মো. সৈয়দুজ্জামান বলেন, অভিযুক্ত ব্যক্তিকে গ্রেপ্তারে অভিযান চালানো হচ্ছে। স্কুলছাত্রীকে ধর্ষণের অভিযোগমৌলভীবাজারের শ্রীমঙ্গলে ১৪ জানুয়ারি রাতে ফুফুর বাড়িতে তৃতীয় শ্রেণির এক ছাত্রী (৯) ধর্ষণের শিকার হয়েছে বলে অভিযোগ উঠেছে। এই অভিযোগে তার বাবা রোববার রাতে শিশুর ফুফাকে আসামি করে শ্রীমঙ্গল থানায় মামলা করেছেন। চট্টগ্রামে শিশুকে ধর্ষণের অভিযোগএজাহারের তথ্য অনুযায়ী, চট্টগ্রামের আনোয়ারার একটি গ্রামে শনিবার বিকেলে বাড়ির উঠানে খেলার সময় এক শিশুকে বিস্কুট কিনে দেওয়ার কথা বলে একটি পুকুরপাড়ে নিয়ে ধর্ষণ করেন তার দূরসম্পর্কের এক চাচা (১৯)। এ ঘটনায় রোববার রাতে মামলা করেন শিশুটির মা।[প্রতিবেদন তৈরিতে সহায়তা করেছেন নিজস্ব প্রতিবেদক, সাভার ও প্রতিনিধি, নরসিংদী, আনোয়ারা, চট্টগ্রাম ও শ্রীমঙ্গল, মৌলভীবাজার]আরও পড়ুন:ধর্ষণের শিকার নারীর প্রতি অবিচারসুবর্ণচরের কালরাততবে এই ধর্ষকদের খুঁজে পাওয়া যাবে না?নারী ও শিশুরা বিচার পায় নাধর্ষণের বিচারে নারীর সামনে পদে পদে বাধা </body>
</article>
