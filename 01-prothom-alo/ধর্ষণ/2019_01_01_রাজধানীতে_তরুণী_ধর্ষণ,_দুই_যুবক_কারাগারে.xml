<article>
  <headline>রাজধানীতে তরুণী ধর্ষণ, দুই যুবক কারাগারে</headline>
  <url>https://www.prothomalo.com/bangladesh/article/1572852/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%A4%E0%A7%87-%E0%A6%A4%E0%A6%B0%E0%A7%81%E0%A6%A3%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%A6%E0%A7%81%E0%A6%87-%E0%A6%AF%E0%A7%81%E0%A6%AC%E0%A6%95-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-01-01T23:41:00+06:00</published_at>
  <category>ধর্ষণ</category>
  <body>রাজধানীর দারুস সালাম এলাকায় এক তরুণীকে ধর্ষণের অভিযোগে গ্রেপ্তার দুই যুবককে কারাগারে পাঠানো হয়েছে। মঙ্গলবার ঢাকার মুখ্য মহানগর হাকিম আদালত তাঁদের কারাগারে পাঠিয়েছেন।কারাগারে পাঠানো ওই দুই যুবক হলেন জাহিদ হোসেন (২৮) ও জসীম (২৯)। মঙ্গলবার ওই তরুণী বাদী হয়ে দারুস সালাম থানায় ধর্ষণের অভিযোগে মামলা করেন। এরপর পুলিশ অভিযান চালিয়ে তাঁদের গ্রেপ্তার করে আদালতের মাধ্যমে কারাগারে পাঠায়।মামলার এজাহার সূত্রে জানা যায়, গত ১০ ডিসেম্বর ভালোবেসে এক যুবককে বিয়ে করেন ওই তরুণী। বিয়ের পর জানতে পারেন ওই যুবক বিবাহিত। সেই ঘরে একটি সন্তানও আছে। এই কথা জানার পর তিনি ওই যুবককে তালাক দেন। গত রোববার রাত ১০টার দিকে দারুস সালাম থানা এলাকায় আসেন তরুণী। তখন হীরা নামের একজনের কাছে তাঁর এক আত্মীয়ের ঠিকানা জানতে চান তিনি। হীরা ওই তরুণীকে তাঁর আত্মীয়ের বাসায় নিয়ে যাওয়ার সময় জাহিদ ও জসীম তাঁদের আটক করেন। এ সময় ওই আত্মীয়কে মোবাইল ফোনে ডেকে আনা হয়। পরে ওই তরুণীকে জাহিদ তাঁর বাসায় নিয়ে যান। রাতে ওই তরুণীকে জাহিদ ধর্ষণ করেন এবং জসীম দরজার সামনে পাহারা দেন।দারুস সালাম থানার উপপরিদর্শক (এসআই) ইয়াছিন আলী দুই আসামিকে আদালতে হাজির করে জামিন না দেওয়ার জন্য আবেদন করেন। দারুস সালাম থানা-পুলিশ আদালতকে প্রতিবেদন দিয়ে বলেছে, ওই তরুণী ধর্ষণের সঙ্গে জাহিদ ও জসীম জড়িত আছেন বলে প্রাথমিক তদন্তে জানা গেছে। তদন্ত শেষ না হওয়া পর্যন্ত তাঁদের জেলহাজতে আটকে রাখা দরকার। </body>
</article>
