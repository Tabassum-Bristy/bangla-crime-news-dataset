<article>
  <headline>আশুলিয়ায় পোশাকশ্রমিককে গণধর্ষণ, গ্রেপ্তার ৪</headline>
  <url>https://www.prothomalo.com/bangladesh/article/1591569/%E0%A6%86%E0%A6%B6%E0%A7%81%E0%A6%B2%E0%A6%BF%E0%A7%9F%E0%A6%BE%E0%A7%9F-%E0%A6%AA%E0%A7%8B%E0%A6%B6%E0%A6%BE%E0%A6%95%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%AA</url>
  <published_at>2019-04-30T21:54:00+06:00</published_at>
  <category>ধর্ষণ</category>
  <body>ঢাকার আশুলিয়ায় এক নারী পোশাকশ্রমিককে গণধর্ষণের অভিযোগ উঠেছে। গতকাল সোমবার রাতে কর্মস্থল থেকে স্বামীর সঙ্গে আত্মীয়ের বাসায় যাওয়ার পথে পাঁচজন বখাটে বাঁশঝাড়ের ভেতরে নিয়ে তাঁকে ধর্ষণ করে। চিকিৎসার জন্য ওই নারীকে ঢাকা মেডিকেল কলেজ হাসপাতালে ভর্তি করা হয়েছে।এদিকে ঘটনার কয়েক ঘণ্টার মধ্যে ধর্ষণের সঙ্গে জড়িত থাকার অভিযোগে নূর মোহাম্মদ, সুজন শিকদার, ফেরদৌস ও কবির হোসেন নামে চারজনকে গ্রেপ্তার করেছে পুলিশ। ধর্ষণের শিকার নারীর দায়ের করা মামলায় মঙ্গলবার তাঁদের ঢাকার মুখ্য বিচারিক হাকিমের আদালতে হাজির করে ১০ দিনের রিমান্ডের আবেদন জানানো হয়।ওই নারী বলেন, গতকাল সোমবার কারখানা ছুটি হওয়ার পর স্বামীর সঙ্গে এক আত্মীয়ের বাসায় যাচ্ছিলেন। রাত নয়টার দিকে কাঠগড়া দোকাঠি বাঁশবাগানের কাছে পৌঁছালে পাঁচ বখাটে তাঁদের পথরোধ করেন। এরপর তাঁর স্বামীকে বেঁধে রেখে তাঁকে টেনেহিঁচড়ে বাঁশবাগানের ভেতর নিয়ে গিয়ে পালাক্রমে ধর্ষণ করে পালিয়ে যায় তাঁরা।ধর্ষণের শিকার নারীর স্বামী বলেন, ধর্ষকেরা পালিয়ে যাওয়ার পর তিনি অর্ধচেতন অবস্থায় তাঁর স্ত্রীকে উদ্ধার করে কাঠগড়া পলানবাড়ি মোড়ে নিয়ে যান। সেখানে উপস্থিত লোকজন তাঁদের কাছে ঘটনার বর্ণনা শুনে আশুলিয়া থানায় খবর দেন। খবর পেয়ে পুলিশ বখাটেদের ধরতে তাৎক্ষণিক অভিযান চালায়। অভিযান চালিয়ে পুলিশ রাতেই চারজনকে গ্রেপ্তার করে। আরেকজন বাড়ি না থাকায় তাঁকে গ্রেপ্তার করা সম্ভব হয়নি।মামলার তদন্ত কর্মকর্তা আশুলিয়া থানার পরিদর্শক (অপারেশন) মোহাম্মদ জিয়াউল ইসলাম বলেন, ধর্ষণের শিকার নারী আশুলিয়া থানায় মামলা দায়ের করেছেন। প্রাথমিক তদন্তে অভিযোগের সত্যতা পাওয়া গেছে। অপর আসামিকে গ্রেপ্তারের চেষ্টা চলছে।</body>
</article>
