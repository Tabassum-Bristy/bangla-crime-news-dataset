<article>
  <headline>তরুণীকে গণধর্ষণের দায়ে ৩ যুবকের যাবজ্জীবন</headline>
  <url>https://www.prothomalo.com/bangladesh/article/1608398/%E0%A6%A4%E0%A6%B0%E0%A7%81%E0%A6%A3%E0%A7%80%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A7%A9-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>2019-08-07T17:59:00+06:00</published_at>
  <category>ধর্ষণ</category>
  <body>ভোলায় এক তরুণীকে (১৮) গণধর্ষণের দায়ে তিন যুবককে যাবজ্জীবন সশ্রম কারাদণ্ড দিয়েছেন আদালত। পাশাপাশি প্রত্যেককে ১ লাখ টাকা অর্থদণ্ড, অনাদায়ে আরও এক বছর সশ্রম কারাদণ্ড দেওয়া হয়েছে।জেলার নারী ও শিশু নির্যাতন দমন ট্রাইব্যুনালের বিচারক আতোয়ার রহমান আসামিদের উপস্থিতিতে বুধবার দুপুরে এই রায় দেন।সাজা পাওয়া ব্যক্তিরা হলেন ভুট্টো সরদার (৩২), আবুল বশার সরদার (২৩) ও রফিক (৩৫)। তাঁরা ভোলা সদর উপজেলার বাসিন্দা।ভোলার নারী ও শিশু নির্যাতন দমন ট্রাইব্যুনালের সরকারি কৌঁসুলি (পিপি) গোলাম মোর্শেদ তালুকদার রায়ের বিষয়টি নিশ্চিত করেছেন। তিনি বলেন, মামলার এজাহারভুক্ত অপর দুই আসামির বিরুদ্ধে অভিযোগ প্রমাণিত না হওয়ায় তাঁদের খালাস দেওয়া হয়েছে।আদালত সূত্রে জানা গেছে, ২০১১ সালের ১ জুলাই ভোলা সদর উপজেলায় ওই তরুণী নানার বাড়ি যাচ্ছিলেন। পথে একা পেয়ে ওই তিন যুবক তাঁকে ধরে পাশের একটি ঘরে নিয়ে যান। সেখানে আটকে রেখে তিন যুবক রাতভর ওই তরুণীকে ধর্ষণ করেন। পরদিন সকালে ধর্ষণের শিকার ওই তরুণী পাশের এক বাড়িতে আশ্রয় নেন। খবর পেয়ে ওই যুবকেরা ওই বাড়ি থেকে মেয়েটিকে হুমকি দিয়ে বের করে দেন। পরে বিষয়টি জানাজানি হলে ওই যুবকেরা সালিসের নামে ঘটনাটি ধামাচাপা দেওয়ার চেষ্টা চালান। পরে ওই তরুণী বাদী হয়ে পাঁচজনকে আসামি করে আদালতে মামলা করেন। ভোলা থানা-পুলিশকে মামলাটি নথিভুক্ত করার নির্দেশ দেন আদালত। এরপর পুলিশ মামলাটি তদন্ত করে আদালতে অভিযোগপত্র দেয়।</body>
</article>
