<article>
  <headline>ছাত্রকে ধর্ষণের অভিযোগে শিক্ষক কারাগারে</headline>
  <url>https://www.prothomalo.com/bangladesh/article/1607591/%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%95-%E0%A6%95%E0%A6%BE%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87</url>
  <published_at>2019-08-02T19:40:00+06:00</published_at>
  <category>ধর্ষণ</category>
  <body>কিশোরগঞ্জের তাড়াইল উপজেলার ১০ বছরের ছাত্রকে ধর্ষণের অভিযোগে এক মাদ্রাসাশিক্ষককে গ্রেপ্তার করেছে পুলিশ। উপজেলার ধলা ইউনিয়নের সেকান্দরনগর গ্রাম থেকে আজ শুক্রবার সকাল সাড়ে নয়টার দিকে তাঁকে গ্রেপ্তার করা হয়।গ্রেপ্তার মাদ্রাসাশিক্ষকের নাম আবদুল্লাহ (২৪)। উপজেলার ধলা ইউনিয়নের সেকান্দরনগর এলাকার হজরত শাহ সেকান্দর আউলিয়া কওমি মাদ্রাসার শিক্ষক তিনি।পুলিশ ও স্থানীয় সূত্রে জানা গেছে, কয়েক মাস আগে শিশুটির বাবা ছেলেকে ওই মাদ্রাসায় নাজেরা শ্রেণিতে ভর্তি করেন। গতকাল বৃহস্পতিবার রাতে মাদ্রাসার আবাসিক ছাত্ররা ঘুমাতে গেলে আবদুল্লাহ ওই ছাত্রকে কৌশলে ডেকে নিয়ে ধর্ষণ করেন। ঘটনাটি যেন কারও কাছে প্রকাশ না করে, সে ব্যাপারে শিশুটিকে ভয়ভীতিও দেখান তিনি। আজ শুক্রবার সকালে বিষয়টি জানাজানি হলে মাদ্রাসার আবাসিক শিক্ষার্থীরা ক্ষুব্ধ হয়ে পড়ে। পরে মাদ্রাসাটি ঘেরাও করে আবদুল্লাহকে গ্রেপ্তার ও তাঁর শাস্তি দাবি করেন এলাকাবাসী।খবর পেয়ে তাড়াইল থানার উপপরিদর্শক (এসআই) মো. আমিনুল হাসানের নেতৃত্বে একদল পুলিশ ঘটনাস্থলে উপস্থিত হয়। ভুক্তভোগী ছাত্র ও অন্য শিক্ষার্থী-শিক্ষকদের সঙ্গে কথা বলে ঘটনার সত্যতা পেয়ে আবদুল্লাহকে আটক করে থানায় নিয়ে আসে পুলিশ।তাড়াইল থানার ভারপ্রাপ্ত কর্মকর্তা (ওসি) মো. মুজিবুর রহমান ঘটনার সত্যতা নিশ্চিত করে প্রথম আলোকে বলেন, ভুক্তভোগী শিক্ষার্থীর অভিভাবকের অভিযোগে মাদ্রাসাশিক্ষক আবদুল্লাহকে গ্রেপ্তার করা হয়েছে। তাঁকে আদালতের মাধ্যমে কারাগারে পাঠানো হয়েছে।</body>
</article>
