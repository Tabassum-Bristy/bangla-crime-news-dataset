<article>
  <headline>এক কিশোরীকে গণধর্ষণের অভিযোগ</headline>
  <url>https://www.prothomalo.com/bangladesh/article/1576672/%E0%A6%8F%E0%A6%95-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-01-29T17:07:00+06:00</published_at>
  <category>ধর্ষণ</category>
  <body>খুলনার খানজাহান আলী থানা এলাকায় ১৬ বছরের এক কিশোরীকে গণধর্ষণের অভিযোগ ওঠেছে। গতকাল সোমবার রাত ৯টার দিকে গুরুতর অসুস্থ অবস্থায় তাঁকে খুলনা মেডিকেল কলেজ হাসপাতালে ভর্তি করা হয়েছে। বর্তমানে কিশোরীটি ওই হাসপাতালের ওয়ান স্টপ ক্রাইসিস সেন্টারে (ওসিসি) চিকিৎসাধীন।কিশোরীটি স্থানীয় একটি স্কুলের দশম শ্রেণির ছাত্রী। যাদের বিরুদ্ধে ধর্ষণের অভিযোগ উঠেছে তাঁরা হলেন আটরা কলাবাগান এলাকার সাগর (২২), বিল্লাল (৩০) ও সফিক (২৬)। এর মধ্যে সাগরের সঙ্গে মেয়েটির পূর্বপরিচয় ছিল।কিশোরীর বাবা বলেন, তাঁর মেয়ে খুবই সহজ সরল। যে কেউ কোনো কিছুর প্রলোভন দেখিয়ে ভুলিয়ে-ভালিয়ে নিয়ে যেতে পারে। তিনি শুনেছেন গতকাল মেয়ে স্কুলে যেতে বের হলে সাগর তাকে কেনাকাটার প্রলোভন দেখিয়ে নিয়ে যায়। এরপর সন্ধ্যার পর সাগর ও তার বন্ধুরা মেয়েটিকে নিয়ে ফেরার সময় মেয়েটি অসুস্থ হয়ে পড়ে। এ সময় এলাকাবাসী এগিয়ে এলে সাগর ও তার বন্ধুরা পালিয়ে যায়। পরে মেয়েটি জানায় স্থানীয় একটি নির্মাণাধীন ভবনের ছাদে নিয়ে তারা তাকে ধর্ষণ করে। পরে এলাকাবাসী মেয়েটিকে খুলনা মেডিকেল কলেজ হাসপাতালে নিয়ে যায়।খানহাজান আলী থানার ভারপ্রাপ্ত কর্মকর্তা (ওসি) শফিকুল ইসলাম বলেন, মেয়েটি সোমবার সকালে স্কুলে যাওয়ার জন্য বাড়ি থেকে বের হয়। এরপর সাগর তাকে কিছু কেনাকাটা করে দেওয়ার প্রলোভন দেখিয়ে নিয়ে বেড়ায়। সন্ধ্যার পর বন্ধুদের সহায়তায় গণধর্ষণ করে।আজ সকালে এ ঘটনা শুনে মেয়েটির বিদ্যালয়ের প্রধান শিক্ষক ও পরিচালনা কমিটির সভাপতি হাসপাতালে মেয়েটিকে দেখতে যান। তিনি জানান, সোমবার মেয়েটি স্কুলে যায়নি। সাগর মেয়েটিকে জোর করে তুলে নিয়ে বিল্লাল ও সফিকসহ গণধর্ষণ করেছে বলে শুনেছেন। তাঁরা অভিযুক্তদের দ্রুত গ্রেপ্তার ও শাস্তির দাবি করেন।</body>
</article>
