<article>
  <headline>গণধর্ষণ মামলার প্রধান আসামি গ্রেপ্তার</headline>
  <url>https://www.prothomalo.com/bangladesh/article/1589652/%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-04-19T15:47:00+06:00</published_at>
  <category>ধর্ষণ</category>
  <body>মাদারীপুরের শিবচর উপজেলায় গণধর্ষণ মামলার প্রধান আসামিকে গ্রেপ্তার করেছে পুলিশ। গতকাল বৃহস্পতিবার মধ্যরাতে ঢাকার কামরাঙ্গীরচর এলাকা থেকে তাঁকে গ্রেপ্তার করা হয়।গ্রেপ্তার করা ব্যক্তির নাম পারভেজ মুনশি (২১)। তিনি ফরিদপুরের ভাঙ্গা থানার ব্রাহ্মণপাড়া এলাকার তারা মুনশির ছেলে।পুলিশ জানায়, সামাজিক যোগাযোগমাধ্যম ফেসবুকে দশম শ্রেণির এক স্কুলছাত্রীর সঙ্গে প্রেমের সম্পর্ক গড়ে তোলেন পারভেজ। ৫ এপ্রিল ওই কিশোরীকে বেড়াতে নিয়ে যাওয়ার কথা বলে অপহরণ করে একটি পরিত্যক্ত ভবনে নিয়ে যান তিনি। পরে সেখানে নিয়ে পারভেজ এবং তাঁর দুই বন্ধু সজীব মুনশি ও সাকিব শেখ ওই কিশোরীকে ধর্ষণ করেন। এ সময় তাঁরা ধর্ষণের চিত্র মুঠোফোনে ধারণ করেন। পরে সামাজিক যোগাযোগমাধ্যমে এ ভিডিও প্রকাশ করেন তাঁরা। ৯ এপ্রিল ওই স্কুলছাত্রীর বাবা আদালতে মামলা করলে পারভেজ ও তাঁর সহযোগীরা গা–ঢাকা দেন।দত্তপাড়া পুলিশ তদন্তকেন্দ্রের পরিদর্শক মো. শওকত হোসেন বলেন, ‘স্কুলছাত্রীকে গণধর্ষণ করে তার ভিডিও ধারণ করে ইন্টারনেটে ছড়িয়ে দেওয়ায় তিনজনের বিরুদ্ধে নারী ও শিশু নির্যাতন দমন আইন এবং পর্নোগ্রাফি আইনে দুটি মামলা রুজু হয়। আমরা মোবাইল ট্র্যাকিংয়ের মাধ্যমে অভিযান চালিয়ে পারভেজকে গ্রেপ্তার করতে সক্ষম হই। পলাতক অপর দুই আসামিকে গ্রেপ্তারে আমাদের অভিযান চলছে।’</body>
</article>
