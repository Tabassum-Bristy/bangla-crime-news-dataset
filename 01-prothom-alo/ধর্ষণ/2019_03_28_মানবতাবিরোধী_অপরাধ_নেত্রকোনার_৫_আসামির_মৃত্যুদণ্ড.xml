<article>
  <headline>মানবতাবিরোধী অপরাধ: নেত্রকোনার ৫ আসামির মৃত্যুদণ্ড</headline>
  <url>https://www.prothomalo.com/bangladesh/article/1585736/%E0%A6%AE%E0%A6%BE%E0%A6%A8%E0%A6%AC%E0%A6%A4%E0%A6%BE%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A7%80-%E0%A6%85%E0%A6%AA%E0%A6%B0%E0%A6%BE%E0%A6%A7-%E0%A6%A8%E0%A7%87%E0%A6%A4%E0%A7%8D%E0%A6%B0%E0%A6%95%E0%A7%8B%E0%A6%A8%E0%A6%BE%E0%A6%B0-%E0%A7%AB-%E0%A6%86%E0%A6%B8%E0%A6%BE%E0%A6%AE%E0%A6%BF%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81%E0%A6%A6%E0%A6%A3%E0%A7%8D%E0%A6%A1</url>
  <published_at>2019-03-28T15:21:00+06:00</published_at>
  <category>ধর্ষণ</category>
  <body>একাত্তরের মানবতাবিরোধী অপরাধের মামলায় নেত্রকোনার পূর্বধলা উপজেলার পাঁচ আসামিকে মৃত্যুদণ্ডাদেশ দিয়েছেন আন্তর্জাতিক অপরাধ ট্রাইব্যুনাল। আজ বৃহস্পতিবার ট্রাইব্যুনালের চেয়ারম্যান বিচারপতি মো. শাহিনুর ইসলামের নেতৃত্বাধীন তিন সদস্যের বেঞ্চ এ রায় দেন।বেঞ্চের অপর দুই সদস্য হলেন বিচারপতি আমির হোসেন ও বিচারপতি আবু আহমেদ জমাদার। ওই মামলায় গত ২৮ জানুয়ারি উভয় পক্ষের যুক্তি উপস্থাপন শেষে ট্রাইব্যুনাল মামলাটি রায়ের জন্য অপেক্ষমাণ রাখেন।মামলার আসামিরা হলেন শেখ মো. আবদুল মজিদ, মো. আবদুল খালেক তালুকদার, মো. কবির খান, আবদুস সালাম বেগ ও মো. নুরউদ্দিন ওরফে রদ্দিন। পাঁচ আসামিই পলাতক বলে জানিয়েছে রাষ্ট্রপক্ষ।আদালতে রাষ্ট্রপক্ষে শুনানি করেন কৌঁসুলি মোখলেসুর রহমান বাদল। সঙ্গে ছিলেন প্রসিকিউটর সাবিনা ইয়াসমিন খান। আসামিপক্ষে রাষ্ট্রনিযুক্ত আইনজীবী ছিলেন গাজী এম এইচ তামিম।রাষ্ট্রপক্ষ বলেছে, আসামিদের বিরুদ্ধে হত্যা, অপহরণ, নির্যাতন, লুণ্ঠন, অগ্নিসংযোগ, ধর্ষণসহ মানবতাবিরোধী অপরাধের সাতটি অভিযোগে গত বছরের ১৯ এপ্রিল অভিযোগ গঠন করা হয়।</body>
</article>
