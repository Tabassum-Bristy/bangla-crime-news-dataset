<article>
  <headline>সপ্তম শ্রেণির ছাত্রী ধর্ষণ মামলায় যুবক গ্রেপ্তার</headline>
  <url>https://www.prothomalo.com/bangladesh/article/1581474/%E0%A6%B8%E0%A6%AA%E0%A7%8D%E0%A6%A4%E0%A6%AE-%E0%A6%B6%E0%A7%8D%E0%A6%B0%E0%A7%87%E0%A6%A3%E0%A6%BF%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-03-02T11:46:00+06:00</published_at>
  <category>ধর্ষণ</category>
  <body>ফেনীর সোনাগাজীতে সপ্তম শ্রেণির এক ছাত্রীকে ধর্ষণের অভিযোগে করা মামলায় শাহীন মাহমুদ (২০) নামের একজনকে গতকাল শুক্রবার গ্রেপ্তার করেছে পুলিশ।ওই ছাত্রীর মা গতকাল বাদী হয়ে শাহীন মাহমুদকে আসামি করে সোনাগাজী মডেল থানায় নারী ও শিশু নির্যাতন দমন আইনে একটি ধর্ষণ মামলা করেন।মামলার এজাহারে বাদী উল্লেখ করেছেন, ওই ছাত্রী ও শাহীনের পরিবার একই এলাকায় ভাড়া থাকেন। শাহীন ওই ছাত্রীকে বিদ্যালয়ে আসা-যাওয়ার পথে উত্ত্যক্ত করতেন। বিষয়টি মেয়ের পরিবার শাহীনের পরিবারকে জানায়। কিন্তু কোনো লাভ হয়নি। গতকাল সন্ধ্যায় ওই ছাত্রীর মা তাঁর ছোট বোনকে নিয়ে ওষুধ আনতে সোনাগাজী পৌরশহরে যায়। এর কিছুক্ষণ পর শাহীন ওই ছাত্রীর ঘরে ঢুকে তাকে ধর্ষণ করে। মা ফিরলে মেয়ে মাকে সবকিছু জানায়। মেয়েকে নিয়ে তিনি শাহীনের মায়ের কাছে গিয়ে বিচার চাইলে শাহীনের মা তা অস্বীকার করে তাদের তাড়িয়ে দেন। এরপর মেয়ের পরিবার সোনাগাজী থানায় মামলা করলে পুলিশ গিয়ে বাড়ি থেকে শাহীনকে গ্রেপ্তার করে।সোনাগাজী মডেল থানার উপপরিদর্শক (এসআই) আনোয়ার হুসেন বলেন, ছাত্রীর শারীরিক পরীক্ষা ও জবানবন্দি রেকর্ড করার প্রক্রিয়া চলছে। পুলিশি জিজ্ঞাসাবাদে অভিযুক্ত শাহীন ধর্ষণের বিষয়টি স্বীকার করেছেন।সোনাগাজী মডেল থানার ভারপ্রাপ্ত কর্মকর্তা (ওসি) মো. মোয়াজ্জেম হোসেন প্রথম আলোকে বলেন, এ ঘটনায় থানায় মামলা হয়েছে। গ্রেপ্তার আসামিকে আজ শনিবার আদালতে হাজির করে রিমান্ডে নেওয়ার আবেদন করা হবে। </body>
</article>
