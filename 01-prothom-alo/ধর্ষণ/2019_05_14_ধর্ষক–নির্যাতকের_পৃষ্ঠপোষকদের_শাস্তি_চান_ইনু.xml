<article>
  <headline>ধর্ষক–নির্যাতকের পৃষ্ঠপোষকদের শাস্তি চান ইনু</headline>
  <url>https://www.prothomalo.com/bangladesh/article/1593873/%E0%A6%A7%E0%A6%B0%E0%A7%8D%E0%A6%B7%E0%A6%95%E2%80%93%E0%A6%A8%E0%A6%BF%E0%A6%B0%E0%A7%8D%E0%A6%AF%E0%A6%BE%E0%A6%A4%E0%A6%95%E0%A7%87%E0%A6%B0-%E0%A6%AA%E0%A7%83%E0%A6%B7%E0%A7%8D%E0%A6%A0%E0%A6%AA%E0%A7%8B%E0%A6%B7%E0%A6%95%E0%A6%A6%E0%A7%87%E0%A6%B0-%E0%A6%B6%E0%A6%BE%E0%A6%B8%E0%A7%8D%E0%A6%A4%E0%A6%BF-%E0%A6%9A%E0%A6%BE%E0%A6%A8-%E0%A6%87%E0%A6%A8%E0%A7%81</url>
  <published_at>2019-05-14T16:14:00+06:00</published_at>
  <category>ধর্ষণ</category>
  <body>জাতীয় সমাজতান্ত্রিক দলের (জাসদ) সভাপতি হাসানুল হক ইনু বলেছেন, ধর্ষক-নির্যাতকদের প্রশাসনিক-রাজনৈতিক আশ্রয়-প্রশ্রয়দাতা পৃষ্ঠপোষকদেরও দৃষ্টান্তমূলক শাস্তি দিতে হবে। রাজনৈতিক নেতৃত্ব ও শক্তিকে ধর্ষণ-নির্যাতনসহ সব সামাজিক অনাচার-অবিচারের বিরুদ্ধে মুখ খুলতে হবে।আজ মঙ্গলবার জাতীয় প্রেসক্লাবের সামনে জাসদ ঢাকা মহানগর কমিটি আয়োজিত মানববন্ধন সমাবেশে এ কথা বলেন ইনু। ‘নারী-ছাত্রী-শিশু নির্যাতন-ধর্ষণ-হত্যার বিরুদ্ধে প্রতিরোধ গড়ে তোলা, নির্যাতক-ধর্ষক-খুনি ও তাদের পৃষ্ঠপোষকদের দৃষ্টান্তমূলক শাস্তি নিশ্চিত এবং কর্মস্থল, শিক্ষাপ্রতিষ্ঠান, চলাফেরা-যাতায়াত, গৃহে নারী-শিশুর নিরাপত্তা নিশ্চিত করার দাবিতে’ এই সমাবেশের আয়োজন করা হয়।সমাবেশে হাসানুল হক ইনু বলেন, প্রধানমন্ত্রী শেখ হাসিনা নারী নির্যাতন-ধর্ষণ-হত্যার বিরুদ্ধে শূন্য সহিষ্ণু অবস্থান গ্রহণ করেছেন। এরপরও পুলিশ প্রশাসনের যে কর্মকর্তারা, যে রাজনৈতিক নেতারা ধর্ষক-নির্যাতক-খুনিদের সঙ্গে হাত মেলান, তাঁদের বিরুদ্ধে রাজনৈতিক ও সামাজিক প্রতিরোধ গড়ে তুলতে হবে।ঢাকা মহানগর জাসদের যুগ্ম সমন্বয়ক নুরুল আখতারের সভাপতিত্বে অনুষ্ঠিত এই মানববন্ধন-সমাবেশে বক্তব্য দেন জাসদ সাধারণ সম্পাদক শিরীন আখতার, সহসভাপতি মীর হোসাইন আখতার, যুগ্ম সাধারণ সম্পাদক হাবিবুর রহমান শওকত, সহসভাপতি সফি উদ্দিন মোল্লা, শহীদুল ইসলাম, যুগ্ম সাধারণ সম্পাদক ওবায়দুর রহমান চুন্নু, শওকত রায়হান, সাংগঠনিক সম্পাদক, মো. নুরুন্নবী, জাতীয় শ্রমিক জোট-বাংলাদেশের সভাপতি সাইফুজ্জামান বাদশা, জাতীয় যুব জোটের সাধারণ সম্পাদক শরিফুল কবির স্বপন, বাংলাদেশ ছাত্রলীগ কেন্দ্রীয় সংসদের সভাপতি আহসান হাবীব শামীম প্রমুখ।</body>
</article>
