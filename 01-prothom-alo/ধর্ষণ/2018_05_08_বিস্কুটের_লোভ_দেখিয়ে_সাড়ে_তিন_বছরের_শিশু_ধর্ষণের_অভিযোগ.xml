<article>
  <headline>বিস্কুটের লোভ দেখিয়ে সাড়ে তিন বছরের শিশু ধর্ষণের অভিযোগ</headline>
  <url>https://www.prothomalo.com/bangladesh/article/1484991/%E0%A6%AC%E0%A6%BF%E0%A6%B8%E0%A7%8D%E0%A6%95%E0%A7%81%E0%A6%9F%E0%A7%87%E0%A6%B0-%E0%A6%B2%E0%A7%8B%E0%A6%AD-%E0%A6%A6%E0%A7%87%E0%A6%96%E0%A6%BF%E0%A7%9F%E0%A7%87-%E0%A6%B8%E0%A6%BE%E0%A7%9C%E0%A7%87-%E0%A6%A4%E0%A6%BF%E0%A6%A8-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0</url>
  <published_at>2018-05-08T21:56:00+06:00</published_at>
  <category>ধর্ষণ</category>
  <body>মৌলভীবাজারের কুলাউড়া উপজেলার একটি গ্রামে বিস্কুট খাওয়ানোর লোভ দেখিয়ে সাড়ে তিন বছরের এক কন্যাশিশুকে ধর্ষণের অভিযোগ উঠেছে। এ ঘটনায় আজ মঙ্গলবার সকালে মামলা হয়েছে কুলাউড়া থানায়।স্থানীয় বাসিন্দা ও মামলার এজাহার সূত্রে জানা যায়, শিশুটির বাবা-মা দিনমজুর। গত রোববার দুপুরে প্রতিবেশী শিপু মিয়া (১৮) বিস্কুট খাওয়ানোর লোভ দেখিয়ে ওই শিশুকে তাঁর ঘরে ডেকে নেন। একপর্যায়ে তিনি তাঁকে ধর্ষণ করেন। শিশুটির বাবা-মা দিনমজুরের কাজ শেষে বাড়ি ফিরে দেখেন তাঁদের মেয়ে কাঁদছে। এ সময় তার শারীরিক অবস্থা দেখে এবং শিশুটির কথা শুনে ধর্ষণের আলামত বোঝা যায়।পরে শিশুর স্বজনেরা শিপুর অভিভাবকদের কাছে গিয়ে এ ঘটনার বিচার দাবি করেন। কিন্তু তাঁরা বিষয়টি এড়িয়ে যান। পরে তাঁরা স্থানীয় ইউনিয়ন পরিষদের সদস্যকে বিষয়টি জানান। এ ঘটনায় সোমবার রাতে পুলিশ শিপুকে আটকের জন্য এলাকায় অভিযান চালায়। তবে শিপুকে এবং তাঁর পরিবারের কোনো সদস্যকে বাড়িতে পাওয়া যায়নি।আজ সকাল ১০টার দিকে শিশুটির মা বাদী হয়ে শিপুকে আসামি করে নারী ও শিশু নির্যাতন আইনে মামলা করেন। কুলাউড়া থানার উপপরিদর্শক (এসআই) ইয়াছিন আলী মুঠোফোনে প্রথম আলোকে বলেন, ‘ঘটনাটি ধর্ষণ বলে প্রাথমিকভাবে ধারণা করা হচ্ছে। নির্যাতনের শিকার শিশুটিকে প্রয়োজনীয় পরীক্ষা-নিরীক্ষার জন্য মৌলভীবাজারের ২৫০ শয্যার হাসপাতালে পাঠানো হয়েছে। অভিযুক্ত শিপুকে গ্রেপ্তারের চেষ্টা চলছে।’অভিযুক্ত শিপুর মোবাইল ফোনে কল দিয়ে তাঁর ফোন বন্ধ পাওয়া যায়।</body>
</article>
