<article>
  <headline>ধর্ষণ করে ভিডিও ছড়ানোয় যুবক আটক</headline>
  <url>https://www.prothomalo.com/bangladesh/article/1556996/%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%95%E0%A6%B0%E0%A7%87-%E0%A6%AD%E0%A6%BF%E0%A6%A1%E0%A6%BF%E0%A6%93-%E0%A6%9B%E0%A7%9C%E0%A6%BE%E0%A6%A8%E0%A7%8B%E0%A7%9F-%E0%A6%AF%E0%A7%81%E0%A6%AC%E0%A6%95-%E0%A6%86%E0%A6%9F%E0%A6%95</url>
  <published_at>2018-09-10T19:40:00+06:00</published_at>
  <category>ধর্ষণ</category>
  <body>ফরিদপুরে তরুণীকে ধর্ষণ ও ধর্ষণের ভিডিও ইন্টারনেটে ছড়িয়ে দেওয়ার অভিযোগে এক যুবককে আটক করেছে র‍্যাব। আজ সোমবার দুপুরে শহরের পুরাতন বাসস্ট্যান্ড এলাকা থেকে তাঁকে আটক করা হয়। র‍্যাব বলছে, গ্রেপ্তার যুবক তাঁর অপরাধ স্বীকার করেছেন।আটক যুবকের নাম সুমন মোল্লা ওরফে গোলজার মোল্লা (৩৫)। তিনি রাজবাড়ীর গোয়ালন্দ উপজেলার উজানচর ইউনিয়নের বাসিন্দা। তাঁর বিরুদ্ধে নারী ও শিশু নির্যাতন দমন আইন এবং পর্নোগ্রাফি আইনে দুটি মামলা হওয়ার কথা।র‍্যাব-৮ ফরিদপুর ক্যাম্প কোম্পানির অধিনায়ক অতিরিক্ত পুলিশ সুপার মো. রইছ উদ্দিন বলেন, সুমন পেশায় রাজমিস্ত্রি। ফরিদপুরের ভাঙ্গা এলাকায় কাজের সূত্র ধরে তাঁর সঙ্গে ওই তরুণীর (২০) পরিচয় হয়। এ পরিচয়ের সূত্র ধরে সুমন আনুমানিক তিন মাস আগে ওই তরুণীকে ধর্ষণ করেন এবং বিভিন্ন আপত্তিকর ছবি তোলেন ও গোপনে ভিডিও ধারণ করেন। পরে ওই ছবি ও ভিডিও ইন্টারনেটে ছড়িয়ে দেওয়ার ভয় দেখিয়ে তরুণীর অভিভাবকের কাছ থেকে বিভিন্ন সময় অর্থ দাবি করে আসছিলেন। তা না পেয়ে এসব ছবি ও ভিডিও ইন্টারনেটে ছড়িয়ে দেন।মো. রইছ উদ্দিন বলেন, আইনি প্রতিকার চেয়ে ওই তরুণী র‍্যাব-৮ ফরিদপুর ক্যাম্পে এসে সহায়তা চেয়েছেন। এর পরিপ্রেক্ষিতে দুপুর সাড়ে ১২টার দিকে ফরিদপুর শহরের পুরাতন বাসস্ট্যান্ড এলাকা থেকে সুমনকে গ্রেপ্তার করা হয়। সুমনকে ওই দুটি ধারায় মামলা করে ভাঙ্গা থানায় হস্তান্তর করা হবে।</body>
</article>
