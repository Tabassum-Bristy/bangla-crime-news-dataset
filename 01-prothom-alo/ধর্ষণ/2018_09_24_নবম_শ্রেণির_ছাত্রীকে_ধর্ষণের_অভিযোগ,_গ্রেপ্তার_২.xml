<article>
  <headline>নবম শ্রেণির ছাত্রীকে ধর্ষণের অভিযোগ, গ্রেপ্তার ২</headline>
  <url>https://www.prothomalo.com/bangladesh/article/1558838/%E0%A6%A8%E0%A6%AC%E0%A6%AE-%E0%A6%B6%E0%A7%8D%E0%A6%B0%E0%A7%87%E0%A6%A3%E0%A6%BF%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A8</url>
  <published_at>2018-09-24T19:43:00+06:00</published_at>
  <category>ধর্ষণ</category>
  <body>শেরপুরের ঝিনাইগাতী উপজেলায় এক যুবকের বিরুদ্ধে নবম শ্রেণির এক ছাত্রীকে (১৫) ধর্ষণের অভিযোগ পাওয়া গেছে। গতকাল রোববার দুপুরে জেলার মধুটিলা ইকো পার্কের পেছনের জঙ্গলে এ ঘটনা ঘটে। এ ঘটনায় মেয়েটির বাবা বাদী হয়ে পাঁচজনকে আসামি করে নারী ও শিশু নির্যাতন দমন আইনে ঝিনাইগাতী থানায় মামলা করেছেন। পুলিশ দুজনকে গ্রেপ্তার করেছে।গ্রেপ্তার ব্যক্তিরা হলেন উপজেলার মো. শাকিল (২২) ও রহমত (২০)। আজ সোমবার ভোরে ঝিনাইগাতী থানার পুলিশ তাঁদের গ্রেপ্তার করেছে। অন্য আসামিরা হলেন আলমগীর (২০), আল আমিন (২০) ও আলফাজ (২২)।পুলিশ ও মামলার এজাহার সূত্রে জানা গেছে, নবম শ্রেণির ওই ছাত্রীকে প্রতিবেশী শাকিল প্রায়ই উত্ত্যক্ত করতেন। গতকাল সকাল ১০টার দিকে ওই ছাত্রী স্কুলে যাওয়ার উদ্দেশ্যে বাড়ি থেকে বের হয়। পথে ছাত্রীটির দূর সম্পর্কের ভাই রহমত তাকে স্কুলে পৌঁছে দেওয়ার কথা বলে আলমগীরের (২০) ইজিবাইকে উঠিয়ে নেন। পরে মেয়েটিকে মধুটিলা ইকো পার্কের পেছনের জঙ্গলে নিয়ে যান। সেখানে আগে থেকে অবস্থান করা শাকিল তাঁর অন্য দুই সহযোগী আল আমিন ও আলফাজের সহযোগিতায় মেয়েটিকে ধর্ষণ করেন। ঘটনার পরপরই আসামিরা পালিয়ে যান। পরে ছাত্রীটির চিৎকারে স্থানীয় লোকজন এসে তাকে উদ্ধার করে বাড়িতে পৌঁছে দেন।  ঝিনাইগাতী থানার ভারপ্রাপ্ত কর্মকর্তা (ওসি) বিপ্লব বিশ্বাস আজ দুপুরে প্রথম আলোকে বলেন, এ ঘটনায় গতকাল রাতে ছাত্রীটির বাবা বাদী হয়ে শাকিলকে প্রধান আসামি করে পাঁচজনের বিরুদ্ধে নারী ও শিশু নির্যাতন দমন আইনে মামলা করেছেন। পুলিশ ঘটনার সঙ্গে জড়িত থাকার অভিযোগে শাকিল ও রহমতকে গ্রেপ্তার করেছে। অন্যদের গ্রেপ্তারে চেষ্টা চলছে। প্রাথমিক জিজ্ঞাসাবাদে শাকিল ধর্ষণের অভিযোগ¯স্বীকার করেছেন।</body>
</article>
