<article>
  <headline>বগুড়ায় নারী ও শিশুকে ধর্ষণচেষ্টার অভিযোগ, গ্রেপ্তার ২</headline>
  <url>https://www.prothomalo.com/bangladesh/article/1589352/%E0%A6%AC%E0%A6%97%E0%A7%81%E0%A7%9C%E0%A6%BE%E0%A7%9F-%E0%A6%A8%E0%A6%BE%E0%A6%B0%E0%A7%80-%E0%A6%93-%E0%A6%B6%E0%A6%BF%E0%A6%B6%E0%A7%81%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-04-17T18:52:00+06:00</published_at>
  <category>ধর্ষণ</category>
  <body>বগুড়ার শেরপুরে গতকাল মঙ্গলবার পৃথক ঘটনায় এক শিশু (১০) ও এক নারীকে (৩০) ধর্ষণের চেষ্টা করা হয়েছে। পুলিশ এ ঘটনায় দুজকে গ্রেপ্তার করেছে। প্রাথমিক জিজ্ঞাসাবাদে ওই দুজন তাদের বিরুদ্ধে আনা অভিযোগ স্বীকার করেছেন বলে জানিয়েছে পুলিশ।পুলিশের সূত্রে জানা যায়, ধর্ষণের চেষ্টার শিকার ওই শিশুটি তৃতীয় শ্রেণির ছাত্রী এবং ওই নারী একটি ব্যবসা প্রতিষ্ঠান চালান। শিশুকে ধর্ষণের চেষ্টায় অভিযুক্ত হলেন এনামুল আকন্দ (৩২) ও নারী ধর্ষণ চেষ্টায় অভিযুক্তের নাম শামীম হোসেন (৩২)। পুলিশ আরও জানায়, প্রথম ঘটনায় শিশুটির বাবা ও দ্বিতীয় ঘটনায় ওই নারী নিজে বাদী হয়ে থানায় মামলা করেছেন।শিশুর ঘটনায় দায়ের করা মামলার এজাহার থেকে জানা যায়, গত সোমবার সকাল সাড়ে সাতটার দিকে শিশুটি ছাগলের জন্য ঘাস আনতে মাঠে যায়। এ সময় এনামুল শিশুটিকে তাঁর ভুট্টা খেতে থেকে পাতা সংগ্রহ করে নিতে বলেন। শিশুটি ভুট্টাগাছ থেকে পাতা নিতে খেতের মধ্যে প্রবেশ করে। এ সময় এনামুলও খেতের মধ্যে প্রবেশ করে ও শিশুকে ধর্ষণের চেষ্টা চালায়। এতে শিশুটি ভয় পেয়ে চিৎকার শুরু করে। তার চিৎকারে শুনে ওই খেতের পাশের সড়কে চলাচলরত লোকজন এগিয়ে এলে এনামুল পালিয়ে যান।দ্বিতীয় ঘটনায় দায়ের করা মামলার এজাহার থেকে জানা যায়, ওই নারী একটি ব্যবসা প্রতিষ্ঠান চালান। অভিযুক্ত শামীম দীর্ঘদিন তার প্রতিষ্ঠানে এসে নানা সময়ে অশালীন প্রস্তাব দিতেন। এতে তিনি ও তার স্বামী একাধিকবার শামীমকে প্রতিষ্ঠানে আসতে নিষেধ করেছেন। গত সোমবার রাত আটটায় ওই নারীর বাড়িতে গিয়ে ধর্ষণের চেষ্টা করেন তিনি। তিনি চিৎকারে করলে প্রতিবেশীরা এগিয়ে গিয়ে তাঁকে উদ্ধার করলেও শামীম পালিয়ে যান।যোগাযোগ করা হলে শেরপুর থানার পুলিশ পরিদর্শক (তদন্ত) বুলবুল ইসলাম বলেন, অভিযুক্ত এনামুলকে শহরের ধুনট রোড বাসস্ট্যান্ড এলাকায় গতকাল বেলা দুইটার দিকে গ্রেপ্তার করা হয়। এ ছাড়া ওই দিন রাতেই শামীমকে তাঁর নিজ গ্রাম থেকে স্থানীয় লোকজনের সহযোগিতায় গ্রেপ্তার করা হয়েছে। তিনি আরও জানান, তাঁদের বিরুদ্ধে আনা অভিযোগের বিষয়টি তাঁরা স্বীকার করেছেন।</body>
</article>
