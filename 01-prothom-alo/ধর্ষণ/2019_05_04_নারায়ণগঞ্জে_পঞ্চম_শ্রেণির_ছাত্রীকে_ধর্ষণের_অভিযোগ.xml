<article>
  <headline>নারায়ণগঞ্জে পঞ্চম শ্রেণির ছাত্রীকে ধর্ষণের অভিযোগ</headline>
  <url>https://www.prothomalo.com/bangladesh/article/1592143/%E0%A6%A8%E0%A6%BE%E0%A6%B0%E0%A6%BE%E0%A7%9F%E0%A6%A3%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AA%E0%A6%9E%E0%A7%8D%E0%A6%9A%E0%A6%AE-%E0%A6%B6%E0%A7%8D%E0%A6%B0%E0%A7%87%E0%A6%A3%E0%A6%BF%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2019-05-04T15:21:00+06:00</published_at>
  <category>ধর্ষণ</category>
  <body>নারায়ণগঞ্জের আড়াইহাজার উপজেলায় ১০ বছর বয়সী এক স্কুলছাত্রী ধর্ষণের শিকার হয়েছে বলে অভিযোগ পাওয়া গেছে। গুরুতর আহত অবস্থায় ওই শিশুকে নারায়ণগঞ্জের একটি হাসপাতালে ভর্তি করা হয়েছে বলে জানিয়েছে পুলিশ। গতকাল শুক্রবার রাতে উপজেলার কালাপাহাড়িয়া ইউনিয়নের একটি গ্রামে এ ঘটনা ঘটে।এলাকাবাসী ও পুলিশ জানায়, গতকাল সন্ধ্যা সাতটার দিকে উপজেলার কালাপাহাড়িয়া ইউনিয়নে দরিদ্র পরিবারের ১০ বছরের শিশুটি ডিম কিনতে একই এলাকার মুদি ব্যবসায়ী আলাউদ্দিনের (৩৫) দোকানে যায়। ওই সময় আলাউদ্দিন শিশুটিকে জোর করে তাঁর দোকানের ভেতরে নিয়ে সাটার বন্ধ করে দিয়ে ধর্ষণ করেন। শিশুটির বাড়িতে আসতে দেরি হওয়ায় তার মা শিশুটিকে খুঁজতে দোকানের সামনে এলে দোকানটি বন্ধ পেয়ে দোকান খোলার জন্য ডাকাডাকি করলে শিশুটি চিৎকার দেয়। এ সময় ধর্ষক শিশুটিকে রেখে পালিয়ে যান। পরে শিশুটির পরিবারের লোকজন তাকে উদ্ধার করে উপজেলা স্বাস্থ্য কমপ্লেক্সে নিয়ে আসে। সেখানে তার অবস্থার অবনতি হলে তাকে রাতেই নারায়ণগঞ্জ শহরের একটি হাসপাতালে পাঠানো হয়।ধর্ষণের শিকার মেয়েটি পঞ্চম শ্রেণিতে পড়ে।ঘটনার সত্যতা স্বীকার করে আড়াইহাজার থানার ভারপ্রাপ্ত কর্মকর্তা (ওসি) আক্তার হোসেন জানান, শিশু ধর্ষণের ঘটনায় তার বাবা বাদী হয়ে মামলা করেছেন। ধর্ষক আলাউদ্দিনকে গ্রেপ্তারের চেষ্টা চলছে।</body>
</article>
