<article>
  <headline>১৫ দিনে যৌন হয়রানি ও ধর্ষণের শিকার ৪৭ শিশু</headline>
  <url>https://www.prothomalo.com/bangladesh/article/1589386/%E0%A7%A7%E0%A7%AB-%E0%A6%A6%E0%A6%BF%E0%A6%A8%E0%A7%87-%E0%A6%AF%E0%A7%8C%E0%A6%A8-%E0%A6%B9%E0%A7%9F%E0%A6%B0%E0%A6%BE%E0%A6%A8%E0%A6%BF-%E0%A6%93-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A7%AA%E0%A7%AD-%E0%A6%B6%E0%A6%BF%E0%A6%B6%E0%A7%81</url>
  <published_at>2019-04-17T21:23:00+06:00</published_at>
  <category>ধর্ষণ</category>
  <body>চলতি মাসের প্রথম ১৫ দিনে সারা দেশে ৪৭ শিশু ধর্ষণ, ধর্ষণচেষ্টা ও যৌন হয়রানির শিকার হয়েছে। আজ বুধবার এক বিবৃতিতে এই তথ্য জানিয়েছে বেসরকারি সংগঠন মানুষের জন্য ফাউন্ডেশন। শিশু ধর্ষণের ঘটনা বেড়ে যাচ্ছে উল্লেখ করে সহিংসতা ও নির্যাতন প্রতিরোধে সরকারকে কার্যকর ব্যবস্থা নেওয়ার আহ্বানও জানিয়েছে সংগঠনটি।আজ এক বিবৃতিতে সংগঠনটি জানায়, ২ থেকে ১৬ এপ্রিল পর্যন্ত ছয়টি জাতীয় দৈনিকে প্রকাশিত সংবাদ বিশ্লেষণ করে এই তথ্য পাওয়া গেছে। তারা জানায়, এই ১৫ দিনে সারা দেশে ৪৭ শিশু ধর্ষণ, ধর্ষণচেষ্টা ও যৌন হয়রানির শিকার হয়েছে । এর মধ্যে ধর্ষণের শিকার মেয়ে শিশুর সংখ্যা ৩৯ জন। বিভিন্ন কারণে হত্যা করা হয়েছে ৫ শিশুকে, যার মধ্যে ৪ জন ছেলে ও ১ জন মেয়েশিশু।মানুষের জন্য ফাউন্ডেশন বলেছে, বিচারহীনতার কারণে নারী ও শিশু নির্যাতনের ঘটনা বেড়েছে। শিশু ধর্ষণের ঘটনায় শিশুর শারীরিক, মানসিক ও সামাজিক জীবনে নেতিবাচক প্রভাব পড়ে। সংগঠনটির নির্বাহী পরিচালক শাহীন আনাম নারী ও শিশুর নিরাপত্তা বিধানের জন্য সরকারের প্রতি আহ্বান জানান। এ ছাড়া অগ্নিদগ্ধ হয়ে নিহত ফেনীর মাদ্রাসাছাত্রী নুসরাত হত্যাকাণ্ডের সুষ্ঠু বিচার নিশ্চিতের দাবিও করেছে সংস্থাটি।</body>
</article>
