<article>
  <headline>কেন্দুয়ায় কিশোরী ধর্ষণ মামলার প্রধান আসামি গ্রেপ্তার</headline>
  <url>https://www.prothomalo.com/bangladesh/article/1600726/%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%81%E0%A7%9F%E0%A6%BE%E0%A7%9F-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8-%E0%A6%86%E0%A6%B8%E0%A6%BE%E0%A6%AE%E0%A6%BF</url>
  <published_at>2019-06-23T18:02:00+06:00</published_at>
  <category>ধর্ষণ</category>
  <body>নেত্রকোনার কেন্দুয়া উপজেলায় কিশোরী (১৬) গণধর্ষণ মামলার প্রধান আসামিকে গ্রেপ্তার করেছে র‌্যাপিড অ্যাকশন ব্যাটালিয়ন (র‌্যাব)। আজ রোববার ভোরে তাঁকে গ্রেপ্তার করা হয়েছে।এক সংবাদ সম্মেলন করে র‌্যাব-১৪ কিশোরগঞ্জ এ তথ্য জানিয়েছে। সংবাদ সম্মেলনে জানানো হয়, আসামিকে ময়মনসিংহের গৌরীপুর উপজেলার টাঙ্গুয়া গ্রাম থেকে গ্রেপ্তার করা হয়েছে।গ্রেপ্তার ব্যক্তির নাম মো. ইকবাল (২৪)। তিনি কেন্দুয়ার বাসিন্দা।ইকবালকে গ্রেপ্তারের পর আজ বেলা ১১টার দিকে জেলা প্রেসক্লাব মিলনায়তনে এক সংবাদ সম্মেলন করে র‌্যাব। সংবাদ সম্মেলনে র‌্যাব-১৪ কিশোরগঞ্জের কোম্পানি অধিনায়ক লেফটেন্যান্ট কর্নেল এম শোভন খান বলেন, বিয়ের প্রলোভন দেখিয়ে গত ঈদুল ফিতরের পরদিন সন্ধ্যায় কিশোরীকে বাড়ি থেকে কৌশলে বের করেন ইকবাল। এরপর সাহিতপুর এলাকায় একটি টিন শেড ঘরে ছয় দিন আটকে রাখেন। এ সময় ইকবাল ও তাঁর কয়েকজন বন্ধু মিলে ওই কিশোরীকে ধর্ষণ করেন। ১২ জুন রাত ১১টার দিকে মেয়েটিকে অচেতন অবস্থায় কেন্দুয়া-মদন সড়কের গোগবাজার জামতলা এলাকায় ফেলে ইকবাল ও তাঁর সঙ্গীরা পালিয়ে যান। স্থানীয় লোকজন কিশোরীটিকে উদ্ধার করে কেন্দুয়া উপজেলা স্বাস্থ্য কমপ্লেক্সে ভর্তি করেন। পরদিন মেয়েটির বাবা বাদী হয়ে ইকবাল ও তাঁর বন্ধুদের বিরুদ্ধে কেন্দুয়া থানায় মামলা করেন।লেফটেন্যান্ট কর্নেল শোভন খান বলেন, পুলিশ এ ঘটনায় দুজনকে গ্রেপ্তার করে। তবে প্রধান আসামি ইকবাল পলাতক ছিলেন। আজ ভোর সাড়ে চারটার দিকে র‌্যাব প্রযুক্তি ব্যবহার করে ইকবালকে গ্রেপ্তার করে।শোভন খান আরও বলেন, প্রাথমিক জিজ্ঞাসাবাদে বন্ধুদের নিয়ে কিশোরীকে পালাক্রমে ধর্ষণের কথা স্বীকার করেছেন ইকবাল। ধর্ষণে জড়িত অন্য আসামিদের গ্রেপ্তারে র‌্যাব অভিযান চালাচ্ছে বলেও জানান তিনি।</body>
</article>
