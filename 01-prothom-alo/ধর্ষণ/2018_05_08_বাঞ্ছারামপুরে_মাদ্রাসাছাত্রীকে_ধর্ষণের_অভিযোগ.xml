<article>
  <headline>বাঞ্ছারামপুরে মাদ্রাসাছাত্রীকে ধর্ষণের অভিযোগ</headline>
  <url>https://www.prothomalo.com/bangladesh/article/1484821/%E0%A6%AC%E0%A6%BE%E0%A6%9E%E0%A7%8D%E0%A6%9B%E0%A6%BE%E0%A6%B0%E0%A6%BE%E0%A6%AE%E0%A6%AA%E0%A7%81%E0%A6%B0%E0%A7%87-%E0%A6%AE%E0%A6%BE%E0%A6%A6%E0%A7%8D%E0%A6%B0%E0%A6%BE%E0%A6%B8%E0%A6%BE%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97</url>
  <published_at>2018-05-08T17:42:00+06:00</published_at>
  <category>ধর্ষণ</category>
  <body>ব্রাহ্মণবাড়িয়ার বাঞ্ছারামপুর উপজেলায় মাদ্রাসার দ্বিতীয় শ্রেণির এক ছাত্রীকে ধর্ষণের অভিযোগ উঠেছে। ধর্ষণের ঘটনার নয় দিন পর গতকাল সোমবার রাতে শিশুটির নানা বাদী হয়ে ওই গ্রামের আবুল মিয়া নামের এক ব্যক্তিকে আসামি করে মামলা করেছেন।থানা-পুলিশ ও শিশুটির পরিবারের সঙ্গে কথা বলে জানা গেছে, গত ২৮ এপ্রিল বেলা তিনটার দিকে মাদ্রাসা থেকে বাড়ি ফেরার পথে আবুল মিয়া কৌশলে শিশুটিকে ঘরে ডেকে নিয়ে মুখ চেপে ধরে ধর্ষণ করেন। এ বিষয়টি কাউকে না জানাতে শাসান। পরে শিশুটি বাড়ি ফিরে যাওয়ার পর অস্বাভাবিক আচরণ করতে থাকলে তার নানার সন্দেহ হয়। জিজ্ঞাসাবাদের একপর্যায়ে শিশুটি ধর্ষণের শিকার হওয়ার কথা জানায়।শিশুটির নানা বলেন, ‘বাবা-মা ছাড়া শিশুটি আমার সঙ্গেই থাকে। শিশুটির অস্বাভাবিক আচরণ দেখে কী হয়েছে জানতে চাইলে সে জানায়, আবুল মিয়া তাকে ধর্ষণ করেছে। স্থানীয়ভাবে চিকিৎসা করিয়েছি তার। পরে আমরা বিষয়টি আবুল মিয়ার পরিবারের লোকজনকে জানালে স্থানীয়ভাবে মীমাংসা করার কথা বলে।’উজানচর ইউনিয়নের ৪ নম্বর ওয়ার্ডের সদস্য আবদুর রশিদ বলেন, আবুল মিয়াকে জিজ্ঞাসাবাদ করলে তিনি ধর্ষণের কথা স্বীকার করেন। পরে আবুল মিয়া পালিয়ে যান।বাঞ্ছারামপুর থানার পরিদর্শক (তদন্ত) সাব্বির রহমান ঘটনার সত্যতা নিশ্চিত করে বলেন, আবুল মিয়াকে গ্রেপ্তারের চেষ্টা চলছে। শিশুটিকে পরীক্ষার জন্য আজ মঙ্গলবার ব্রাহ্মণবাড়িয়া সদর হাসপাতালে পাঠানো হয়েছে।</body>
</article>
