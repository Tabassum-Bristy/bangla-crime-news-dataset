<article>
  <headline>নবম শ্রেণির ছাত্রী গণধর্ষণের শিকার, ৩ যুবক গ্রেপ্তার</headline>
  <url>https://www.prothomalo.com/bangladesh/article/1508751/%E0%A6%A8%E0%A6%AC%E0%A6%AE-%E0%A6%B6%E0%A7%8D%E0%A6%B0%E0%A7%87%E0%A6%A3%E0%A6%BF%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A7%A9-%E0%A6%AF%E0%A7%81%E0%A6%AC%E0%A6%95</url>
  <published_at>2018-06-12T20:29:00+06:00</published_at>
  <category>ধর্ষণ</category>
  <body>কিশোরগঞ্জ সদরে নবম শ্রেণির এক ছাত্রী গণধর্ষণের শিকার হয়েছে। সে বর্তমানে স্থানীয় হাসপাতালে চিকিৎসাধীন। এ ঘটনায় অভিযুক্ত তিন যুবককে আজ মঙ্গলবার গ্রেপ্তার করেছে পুলিশ। গ্রেপ্তার তিন যুবক হলেন বাদশা মিয়া (২৫), এরশাদ (২৫) ও রুস্তম (২১)।ওই ঘটনার পর মেয়েটির বাবা বাদী হয়ে নারী ও শিশু নির্যাতন দমন আইনে ওই তিন যুবকসহ অপর দুই যুবক নাছিম (২১) ও মামুনকে (৩০) আসামি করে পাকুন্দিয়া থানায় মামলা করেন।মামলা ও স্থানীয় সূত্রে জানা যায়, ওই ছাত্রীর সঙ্গে পাকুন্দিয়া উপজেলার বাদশা মিয়া নামের এক যুবকের সঙ্গে মাস খানেক ধরে মুঠোফোনে প্রেমের সম্পর্ক গড়ে ওঠে। গত রোববার বিকেলে মেয়েটি বাড়ির পাশে একটি বাজারে যায়। সেখানে মোটরসাইকেল নিয়ে হাজির হন বাদশা। এ সময় ওই ছাত্রীকে ঈদের জামা কিনে দিতে চান বাদশা। জামা কিনে দেওয়ার কথা বলে সময়ক্ষেপণ করেন তিনি। একপর্যায়ে রাত নয়টার দিকে বাড়ি পৌঁছে দেওয়ার কথা বলে একটি কলাবাগানে নিয়ে বাদশা ও তাঁর এক বন্ধু মিলে তাঁকে ধর্ষণ করেন। পরে তাঁর আরও তিন বন্ধু এসে তাকে ধর্ষণ করেন। রাত তিনটার দিকে মেয়েটিকে একটি রিকশা করে বাড়ির পাঠানোর সময় স্থানীয় নৈশপ্রহরী তাকে আটক করে চেয়ারম্যানকে ফোন করেন। চেয়ারম্যানের নির্দেশে মেয়েটিকে নৈশপ্রহরী বাড়িতে রাখা হয়। পরদিন সকালে খবর পেয়ে মেয়েটিকে উদ্ধার করে তাঁর স্বজনেরা হাসপাতালে নিয়ে যান।ঘটনাটি র‌্যাব-১৪ কিশোরগঞ্জ ক্যাম্পকে জানানো হলে কোম্পানি কমান্ডার লে. এম শোভন খান ও স্কোয়াড কমান্ডার এএসপি জসিম উদ্দিনের নেতৃত্বে অভিযান চালিয়ে মঙ্গলবার সকালে বাদশা, এরশাদ ও রুস্তমকে গ্রেপ্তার করেন।</body>
</article>
