<article>
  <headline>দ্বিতীয় শ্রেণির ছাত্রীকে ধর্ষণচেষ্টা, খালাতো ভাই গ্রেপ্তার</headline>
  <url>https://www.prothomalo.com/bangladesh/article/1611255/%E0%A6%A6%E0%A7%8D%E0%A6%AC%E0%A6%BF%E0%A6%A4%E0%A7%80%E0%A7%9F-%E0%A6%B6%E0%A7%8D%E0%A6%B0%E0%A7%87%E0%A6%A3%E0%A6%BF%E0%A6%B0-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE-%E0%A6%96%E0%A6%BE%E0%A6%B2%E0%A6%BE%E0%A6%A4%E0%A7%8B-%E0%A6%AD%E0%A6%BE%E0%A6%87</url>
  <published_at>2019-08-26T18:19:00+06:00</published_at>
  <category>ধর্ষণ</category>
  <body>খুলনা নগরে দ্বিতীয় শ্রেণির ছাত্রীকে ধর্ষণচেষ্টা মামলার প্রধান আসামিকে গ্রেপ্তার করেছে পুলিশ। নগরের একটি এলাকা থেকে সোমবার সকাল দশটার দিকে তাঁকে গ্রেপ্তার করে পুলিশ।গ্রেপ্তার ব্যক্তির নাম শরিফুল ইসলাম (২০)। তিনি শিশুটির খালাতো ভাই। শরিফুলকে জিজ্ঞাসাবাদের জন্য আদালতের কাছে সাত দিনের রিমান্ড আবেদন করেছে পুলিশ।পুলিশ সূত্রে জানা গেছে, গতকাল রোববার দুপুরে শিশুটিকে ধর্ষণের চেষ্টা চালান শরিফুল। শিশুটি অসুস্থ হয়ে পড়লে দ্রুত তাকে খুলনা মেডিকেল কলেজ হাসপাতালের ওয়ান–স্টপ ক্রাইসিস সেন্টারে (ওসিসি) ভর্তি করা হয়। আজ সকালে শিশুটির মা বাদী হয়ে শরিফুলকে প্রধান আসামি করে নগরের সোনাডাঙ্গা থানায় একটি মামলা করেছেন।শিশুটির মা প্রথম আলোকে বলেন, নগরের একই এলাকায় তিনি ও তাঁর বোন থাকেন। আত্মীয় হওয়ায় দুই পরিবারের মধ্যে যাওয়া–আসা আছে। এর আগেও বোনের ছেলে শরিফুল নিজের ঘরে ডেকে নিয়ে তাঁর শিশুকন্যাকে নির্যাতন করেছেন। তবে ভয়ে সেই সময় তাঁর মেয়ে কাউকে সেটা জানায়নি। রোববার নির্যাতনের সময় তাঁর মেয়ে চিৎকার দিলে ঘটনাটি জানাজানি হয়। তিনি আরও বলেন, ‘এখন আমার বোন বিষয়টি মিটমাট করার জন্য বলছেন। কিন্তু আমি এর বিচার চাই।’মামলার তদন্ত কর্মকর্তা ও সোনাডাঙ্গা থানার উপপরিদর্শক (এসআই) বিধান চন্দ্র রায় প্রথম আলোকে বলেন, শরিফুলকে জিজ্ঞাসাবাদের জন্য সাত দিনের রিমান্ড আবেদন করা হয়েছে। তবে এ বিষয়ে শুনানির তারিখ এখনো নির্ধারণ হয়নি।</body>
</article>
