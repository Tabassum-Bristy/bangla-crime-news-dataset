<article>
  <headline>ধর্ষণের ভিডিও ছড়িয়ে দেওয়ার অভিযোগে শিক্ষক রিমান্ডে</headline>
  <url>https://www.prothomalo.com/bangladesh/article/1471141/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AD%E0%A6%BF%E0%A6%A1%E0%A6%BF%E0%A6%93-%E0%A6%9B%E0%A7%9C%E0%A6%BF%E0%A7%9F%E0%A7%87-%E0%A6%A6%E0%A7%87%E0%A6%93%E0%A7%9F%E0%A6%BE%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%95-%E0%A6%B0%E0%A6%BF%E0%A6%AE%E0%A6%BE%E0%A6%A8%E0%A7%8D%E0%A6%A1%E0%A7%87</url>
  <published_at>2018-04-16T21:34:00+06:00</published_at>
  <category>ধর্ষণ</category>
  <body>বগুড়ায় স্কুলছাত্রীকে ধর্ষণ করে ভিডিও ছড়িয়ে দেওয়ার অভিযোগে গ্রন্থাগারিক কাম শিক্ষক ফারুক হোসেনের দুই দিনের রিমান্ড মঞ্জুর করেছেন আদালত। সোমবার জেলার আমলি আদালত এ নির্দেশ দেন। পুলিশ বলছে, ফারুক আদালতে আত্মসমর্পণ করে জামিন চেয়েছিলেন।পুলিশ ও মামলার এজাহার সূত্রে জানা গেছে, ২০১৬ সালে ফারুক হোসেন অষ্টম শ্রেণির এক ছাত্রীসহ কয়েকজন ছাত্রকে এক ব্যাচে প্রাইভেট পড়াতেন। একপর্যায়ে ফারুক অন্য ছাত্রদের ব্যাচ থেকে বের করে দেন। শুধু ওই ছাত্রীকেই প্রাইভেট পড়ানো শুরু করেন। এরপর তিনি ওই ছাত্রীকে ধর্ষণ করেন। কৌশলে ছাত্রীর সঙ্গে অন্তরঙ্গ মুহূর্তের দৃশ্য মুঠোফোনে ভিডিও করেন। পরে এই ভিডিও ইন্টারনেটে ছড়িয়ে দেওয়ার হুমকি দিয়ে দুই বছরে দুই লাখের বেশি টাকা হাতিয়ে নেন।এ ঘটনায় ওই ছাত্রীর বাবা বাদী হয়ে ৮ এপ্রিল রাতে থানায় মামলা করেন। মামলায় ফারুক হোসেন ও বিদ্যালয়ের দুই শিক্ষার্থীকে আসামি করা হয়। এর মধ্যে এক ছাত্রকে গ্রেপ্তার করা হয়েছে।সদর থানার ভারপ্রাপ্ত কর্মকর্তা (ওসি) এমদাদ হোসেন বলেন, সোমবার ফারুক আদালতে আত্মসমর্পণ করেন। এরপর পুলিশের আবেদনের পরিপ্রেক্ষিতে তাঁর দুই দিনের রিমান্ড মঞ্জুর করেন আদালত।</body>
</article>
