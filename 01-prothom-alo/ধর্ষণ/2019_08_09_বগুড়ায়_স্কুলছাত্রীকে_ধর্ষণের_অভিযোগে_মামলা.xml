<article>
  <headline>বগুড়ায় স্কুলছাত্রীকে ধর্ষণের অভিযোগে মামলা</headline>
  <url>https://www.prothomalo.com/bangladesh/article/1608823/%E0%A6%AC%E0%A6%97%E0%A7%81%E0%A7%9C%E0%A6%BE%E0%A7%9F-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>2019-08-09T23:14:00+06:00</published_at>
  <category>ধর্ষণ</category>
  <body>বগুড়ার শেরপুরে বাড়ি থেকে তুলে নিয়ে গিয়ে এক স্কুলছাত্রীকে (১৩) ধর্ষণের অভিযোগে স্থানীয় এক যুবককে আসামি করে থানায় মামলা হয়েছে। গতকাল বৃহস্পতিবার রাতে মেয়েটির বাবা বাদী হয়ে এ মামলা করেন।গত ৩১ জুলাই রাতে এ ঘটনা ঘটে। অভিযুক্ত আতিকুর রহমান (২২) ঘটনার পর থেকে পলাতক।ধর্ষণের শিকার স্কুলছাত্রীর বাবা বলেন, স্কুলে যাওয়া-আসার পথে প্রায়ই তাঁর মেয়েকে উত্ত্যক্ত করতেন আতিকুর। গত ৩১ জুলাই রাতে বাড়ি থেকে বের হয় ওই স্কুলছাত্রী। এ সময় বাড়ির পাশে ওত পেতে থাকা আতিকুর তাঁর মেয়েকে পাশের এক বাড়িতে নিয়ে গিয়ে ধর্ষণ করেন।স্থানীয় ইউপি সদস্য শহিদুল ইসলাম বলেন, ঘটনার পর থেকে অভিযুক্ত আতিকুরকে এলাকায় দেখা যাচ্ছে না।মামলার তদন্তকারী কর্মকর্তা শেরপুর থানার উপপরিদর্শক (এসআই) পুতুল মোহন্ত ঘটনার সত্যতা নিশ্চিত করে বলেন, ধর্ষণের শিকার স্কুলছাত্রী স্থানীয় একটি বিদ্যালয়ের পঞ্চম শ্রেণির ছাত্রী। মেয়েটির ডাক্তারি পরীক্ষার জন্য আগামীকাল শনিবার বগুড়ার শহীদ জিয়াউর রহমান মেডিকেল কলেজ হাসপাতালে পাঠানোর প্রস্তুতি নেওয়া হচ্ছে।জানতে চাইলে শেরপুর থানার ভারপ্রাপ্ত কর্মকর্তা (ওসি) হুমায়ুন কবীর প্রথম আলোকে বলেন, মেয়ের বাবার লিখিত অভিযোগ পাওয়ার পর থানায় ধর্ষণের অভিযোগে মামলা রেকর্ড করা হয়েছে। পলাতক আতিকুরকে গ্রেপ্তারে পুলিশের তৎপরতা বাড়ানো হয়েছে।</body>
</article>
