<article>
  <headline>মাছ ধরতে নিয়ে গিয়ে স্কুলছাত্রীকে ধর্ষণ!</headline>
  <url>https://www.prothomalo.com/bangladesh/article/1590957/%E0%A6%AE%E0%A6%BE%E0%A6%9B-%E0%A6%A7%E0%A6%B0%E0%A6%A4%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3</url>
  <published_at>2019-04-27T14:47:00+06:00</published_at>
  <category>ধর্ষণ</category>
  <body>খাগড়াছড়ির রামগড় উপজেলায় মাদ্রাসার ষষ্ঠ শ্রেণির এক ছাত্রীকে (১২) ধর্ষণের অভিযোগ পাওয়া গেছে। ধর্ষণের অভিযোগে গতকাল শুক্রবার রাতে মো. বাবুল মিয়া (৩১) নামের একজনকে গ্রেপ্তার করেছে পুলিশ। আজ শনিবার আদালতের মাধ্যমে তাঁকে কারাগারে পাঠানো হয়েছে।পুলিশ ও ছাত্রীর পরিবার জানায়, বাবুল ও তাঁর স্ত্রীর সঙ্গে গতকাল সন্ধ্যা সাড়ে সাতটার দিকে ফেনী নদীতে মাছ ধরতে যায় ছাত্রীটি। বাবুলের স্ত্রী মাছ ধরতে সামনে এগিয়ে গেলে ছাত্রীটিকে মহামুণি এলাকায় নিয়ে ধর্ষণ করেন বাবুল। পরে ওই ছাত্রী বাড়িতে গিয়ে পরিবার ও এলাকাবাসীকে এ কথা জানালে এলাকার লোকজন মো. বাবুলকে আটক করে পুলিশকে খবর দেয়।রামগড় থানার ভারপ্রাপ্ত কর্মকর্তা (ওসি) তারেক মো. আবদুল হান্নান বলেন, এ ঘটনায় ছাত্রীর বাবা বাদী হয়ে গতকাল রাতে মো. বাবুল মিয়ার বিরুদ্ধে ধর্ষণের অভিযোগে মামলা করেছেন। আজ আদালত বাবুলকে জেলহাজতে পাঠানোর নির্দেশ দিয়েছেন। ওই ছাত্রীকে খাগড়াছড়ি জেলা সদর হাসপাতালে ভর্তি করা হয়েছে।</body>
</article>
