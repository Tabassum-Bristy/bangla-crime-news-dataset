<article>
  <headline>সুবর্ণচরে গণধর্ষণ: গ্রেপ্তার আরও ২, মামলা ডিবিতে</headline>
  <url>https://www.prothomalo.com/bangladesh/article/1573478/%E0%A6%B8%E0%A7%81%E0%A6%AC%E0%A6%B0%E0%A7%8D%E0%A6%A3%E0%A6%9A%E0%A6%B0%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A6%86%E0%A6%B0%E0%A6%93-%E0%A7%A8-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%A1%E0%A6%BF%E0%A6%AC%E0%A6%BF%E0%A6%A4%E0%A7%87</url>
  <published_at>2019-01-06T17:52:00+06:00</published_at>
  <category>ধর্ষণ</category>
  <body>নোয়াখালীর সুবর্ণচর উপজেলার চরজুবলী ইউনিয়নের গ্রামে স্বামী-সন্তানদের বেঁধে রেখে এক নারীকে (৪০) গণধর্ষণের ঘটনায় আরও দুজনকে গ্রেপ্তার করেছে পুলিশ। এ ঘটনায় করা মামলাটি জেলা গোয়েন্দা সংস্থায় (ডিবি) স্থানান্তর করা হয়েছে। আজ রোববার বিকেলে জেলা পুলিশ সুপার মো. ইলিয়াস শরিফ মামলাটি ডিবিতে স্থানান্তরের আদেশ দেন।পুলিশ সূত্রে জানা গেছে, জেলা গোয়েন্দা পুলিশের পরিদর্শক জাকির হোসেন মামলাটির তদন্ত করবেন। জেলা পুলিশ সুপার ইলিয়াস শরিফ প্রথম আলোকে বলেন, জেলা শহর থেকে থানার দূরত্ব প্রায় ৩০ কিলোমিটার। জেলা শহর থেকে আসামিদের থানায় নিয়ে জিজ্ঞাসাবাদ করা কষ্টসাধ্য হওয়ায় ডিবি পুলিশকে মামলাটি তদন্তের দায়িত্ব দেওয়া হয়েছে। তারাই আসামিদের রিমান্ডে নিয়ে জিজ্ঞাসাবাদ করবে।এদিকে গণধর্ষণের ঘটনায় আরও দুজনকে গ্রেপ্তার করেছে পুলিশ। এ নিয়ে এই মামলায় মোট ১০ জনকে গ্রেপ্তার করা হলো। গ্রেপ্তার দুজন হলেন আবুল (৪০) ও মুরাদ (৩৫)। আবুলকে চরজব্বর থানা-পুলিশ গ্রেপ্তার করেছে। মুরাদকে গ্রেপ্তার করেছে জেলা গোয়েন্দা পুলিশ।নারীকে মারধর ও গণধর্ষণের ঘটনায় দায়ের হওয়া মামলায় গতকাল শনিবার দিবাগত রাতে আরেক আসামিকে গ্রেপ্তার করা হয়। তাঁর নাম ছালা উদ্দিন। ফেনীর সুলতানপুর থেকে তাঁকে গ্রেপ্তার করে জেলা গোয়েন্দা পুলিশের (ডিবি) একটি দল।গণধর্ষণের ঘটনায় করা মামলার শুনানি শেষে আজ রোববার দুপুরে নোয়াখালীর ২ নম্বর আমলি আদালতের বিচারক নবনীতা গুহ আওয়ামী লীগের বহিষ্কৃত নেতা রুহুল আমিনসহ সাতজন আসামির পাঁচ দিন করে রিমান্ড মঞ্জুর করেছেন। নোয়াখালীর কোর্ট পুলিশ পরিদর্শক কবির আহমদ প্রথম আলোকে বলেন, মামলার তদন্তকারী কর্মকর্তা আদালতে বিভিন্ন তারিখে আসামিদের প্রত্যেকের সাত দিনের রিমান্ড আবেদন করেছিলেন। সব আবেদনের শুনানি শেষে আদালত প্রত্যেকের পাঁচ দিন করে রিমান্ড মঞ্জুরের আদেশ দেন। </body>
</article>
