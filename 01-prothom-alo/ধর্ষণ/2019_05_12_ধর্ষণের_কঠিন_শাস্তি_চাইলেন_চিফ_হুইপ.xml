<article>
  <headline>ধর্ষণের কঠিন শাস্তি চাইলেন চিফ হুইপ</headline>
  <url>https://www.prothomalo.com/bangladesh/article/1593558/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%95%E0%A6%A0%E0%A6%BF%E0%A6%A8-%E0%A6%B6%E0%A6%BE%E0%A6%B8%E0%A7%8D%E0%A6%A4%E0%A6%BF-%E0%A6%9A%E0%A6%BE%E0%A6%87%E0%A6%B2%E0%A7%87%E0%A6%A8-%E0%A6%9A%E0%A6%BF%E0%A6%AB-%E0%A6%B9%E0%A7%81%E0%A6%87%E0%A6%AA</url>
  <published_at>2019-05-12T19:44:00+06:00</published_at>
  <category>ধর্ষণ</category>
  <body>জাতীয় সংসদের চিফ হুইপ ও মাদারীপুর-১ আসনের সাংসদ নূর-ই আলম চৌধুরী বলেছেন, ধর্ষণ বা হত্যার সঙ্গে যারাই জড়িত তাদের সবাইকে আইনের আওতায় এনে কঠোর শাস্তি দিতে হবে। একমাত্র কঠোর শাস্তির মাধ্যমেই এর প্রতিকার সম্ভব। আজ রোববার দুপুরে শিবচর উপজেলার কাদিরপুর এলাকায় একটি মসজিদ উদ্বোধন অনুষ্ঠানে তিনি এসব কথা বলেন।চিফ হুইপ নূর-ই আলম চৌধুরী বলেন, ‘ধর্ষক যেই হোক, তার পরিচয় সে অপরাধী। প্রশাসনের উচিত অপরাধীকে ছাড় না দিয়ে তার বিরুদ্ধে যথাযথ আইনানুগ ব্যবস্থা নেওয়া।’সম্প্রতি শিবচরে একটি আবাসিক হোটেলের কক্ষে এক স্কুলছাত্রীকে ধর্ষণের পর হত্যা করা হয়েছে। এই ঘটনা ইঙ্গিত করে চিফ হুইপ বলেন, উপজেলার একাত্তর সড়কের মতো জায়গায় যেখানে ইউএনও অফিস থেকে জানালা খুললে হোটেল দেখা যায়, সেখানে যদি এই ধরনের ধর্ষণ বা হত্যার মতো ন্যক্কারজনক ঘটনা ঘটে, তাহলে গ্রামগঞ্জে কী ঘটবে? তিনি এসব কর্মকাণ্ডের বিষয়ে প্রশাসনের সব কর্মকর্তাকে সজাগ দৃষ্টি রাখার আহ্বান জানান।জেলা আওয়ামী লীগের জ্যেষ্ঠ সহসভাপতি মুনির চৌধুরী, উপজেলা পরিষদের চেয়ারম্যান শামসুদ্দিন খান, পৌর মেয়র আওলাদ হোসেন খান, শিবচর উপজেলা নির্বাহী কর্মকর্তা (ইউএনও) আসাদুজ্জামান, সহকারী পুলিশ সুপার (শিবচর সার্কেল) আবির হোসেন, উপজেলা আওয়ামী লীগের সভাপতি আবদুল লতিফ মোল্লা প্রমুখ উপস্থিত ছিলেন।</body>
</article>
