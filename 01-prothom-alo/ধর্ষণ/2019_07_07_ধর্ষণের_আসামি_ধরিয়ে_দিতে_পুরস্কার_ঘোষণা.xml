<article>
  <headline>ধর্ষণের আসামি ধরিয়ে দিতে পুরস্কার ঘোষণা</headline>
  <url>https://www.prothomalo.com/bangladesh/article/1603098/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%A7%E0%A6%B0%E0%A6%BF%E0%A7%9F%E0%A7%87-%E0%A6%A6%E0%A6%BF%E0%A6%A4%E0%A7%87-%E0%A6%AA%E0%A7%81%E0%A6%B0%E0%A6%B8%E0%A7%8D%E0%A6%95%E0%A6%BE%E0%A6%B0-%E0%A6%98%E0%A7%8B%E0%A6%B7%E0%A6%A3%E0%A6%BE</url>
  <published_at>2019-07-07T20:09:00+06:00</published_at>
  <category>ধর্ষণ</category>
  <body>ময়মনসিংহের ভালুকা উপজেলায় ছাত্রী ধর্ষণ মামলার দুই আসামিকে ধরিয়ে দিতে লাখ টাকা পুরস্কারের ঘোষণা দেওয়া হয়েছে। রোববার দুপুরে এই ঘোষণা দেন স্থানীয় সাংসদের স্ত্রী ও বিদ্যালয়ের সভাপতি জেসমিন এরশাদ।এর আগে ধর্ষণের ঘটনার প্রতিবাদে উপজেলার সোনাউল্লাহ উচ্চবিদ্যালয়ের মাঠে শিক্ষার্থীরা মানববন্ধন ও বিক্ষোভ করে। ওই মানববন্ধনে বক্তব্য দেওয়ার সময় জেসমিন এই পুরস্কারের ঘোষণা দেন।মানববন্ধনে আরও বক্তব্য দেন উথুরা ইউনিয়ন পরিষদের চেয়ারম্যান বজলুর রহমান তালুকদার, সানাউল্লাহ উচ্চ বিদ্যালয়ের প্রধান শিক্ষক শফিকুল ইসলাম প্রমুখ।উল্লেখ্য, গত ১৬ জুন সকালে উপজেলার এক ছাত্রী বিদ্যালয়ে যাচ্ছিল। পথের মধ্যে সাইফুল ও রমজান নামের দুই ব্যক্তি পেছন থেকে মেয়েটিকে জাপটে ধরে পাশের জঙ্গলে নিয়ে যান। এ সময় তাঁরা ওই ছাত্রীর গলায় ছুরি ধরে হত্যার ভয় দেখিয়ে ধর্ষণ করেন ও ওই ঘটনার ভিডিও করেন। ঘটনাটি কাউকে জানালে অ্যাসিড নিক্ষেপ করা হবে, এমন ভয় দেখিয়ে মেয়েটিকে ছেড়ে দেন তাঁরা। পরে গত ২৪ জুন পরীক্ষা দিতে একই রাস্তা দিয়ে বিদ্যালয়ে যাচ্ছিল ওই ছাত্রী। পূর্বের ঘটনাস্থালে পৌঁছালে সাইফুল ও রমজান ওই ছাত্রীকে দাঁড় করান। এ সময় তাঁরা ধর্ষণের ভিডিও সামাজিক মাধ্যমে ছড়িয়ে দেবেন হুমকি দিয়ে আবারও ধর্ষণের চেষ্টার করেন। এরপর রোববার ওই মেয়ে নিজে বাদী হয়ে সাইফুল ও রমজানকে আসামি করে ভালুকা মডেল থানায় মামলা করে।মামলার তদন্ত কর্মকর্তা ও ভালুকা মডেল থানার পরিদর্শক (তদন্ত) মাজহারুল ইসলাম বলেন, ঘটনাটি প্রথমে পুলিশকে জানানো হয়নি। ঘটনার আট দিন পর থানায় এসেছে মেয়েটির পরিবার। আসামিরা আত্মগোপন করেছেন। বেশ কয়েকটি স্থানে তাঁদের গ্রেপ্তারে অভিযান চালানো হয়েছে। খুব শিগগির আসামিদের গ্রেপ্তার করা সম্ভব হবে বলে তিনি আশা প্রকাশ করেন।</body>
</article>
