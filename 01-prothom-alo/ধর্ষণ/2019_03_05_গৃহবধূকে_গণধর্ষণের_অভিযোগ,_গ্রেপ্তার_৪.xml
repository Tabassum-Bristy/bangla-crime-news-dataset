<article>
  <headline>গৃহবধূকে গণধর্ষণের অভিযোগ, গ্রেপ্তার ৪</headline>
  <url>https://www.prothomalo.com/bangladesh/article/1582051/%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82%E0%A6%95%E0%A7%87-%E0%A6%97%E0%A6%A3%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%AA</url>
  <published_at>2019-03-05T19:06:00+06:00</published_at>
  <category>ধর্ষণ</category>
  <body>ঢাকার আশুলিয়ায় এক গৃহবধূ গণধর্ষণের শিকার হয়েছেন বলে অভিযোগ পাওয়া গেছে। গতকাল সোমবার রাতে এ ঘটনা ঘটে। ঘটনার সঙ্গে জড়িত থাকার অভিযোগে পুলিশ চারজনকে গ্রেপ্তার করেছে।গ্রেপ্তার ব্যক্তিরা হলেন জাফর কাজী (২২), নাজমুল হোসেন (২১), রহম আলী (২২) ও আমির হোসেন (৩৪)।আশুলিয়া থানার পুলিশ ও ওই নারীর পরিবারের সঙ্গে কথা বলে জানা যায়, ওই গৃহবধূ (২০) একসময় পোশাক কারখানায় চাকরি করতেন। পুনরায় চাকরি করার ইচ্ছায় কয়েক মাস আগে তিনি একই এলাকার শহীদুল ইসলাম নামের এক ব্যক্তির দ্বারস্থ হন। শহীদুল তাঁকে একটি চাকরি জোগাড় করে দেওয়ার আশ্বাস দিয়েছিলেন। এর পরিপ্রেক্ষিতে ওই গৃহবধূ গতকাল সোমবার রাত সাড়ে আটটার দিকে শহীদুলের সঙ্গে কথা বলতে তাঁর বাড়িতে যান। সেখান থেকে বাড়ি ফেরার পথে জাফর, নাজমুল, রহম আলী, আমিরসহ ছয়জন তাঁর পথ রোধ করে দাঁড়ান। এরপর তাঁরা ওই গৃহবধূকে স্থানীয় বেঙ্গল গার্মেন্টসের অদূরে একটি পানির পাম্পের পাশে নির্জন স্থানে নিয়ে পালাক্রমে ধর্ষণ করেন। ধর্ষণের পর বিষয়টি যাতে তিনি প্রকাশ না করেন, সে জন্য শাসিয়ে যান।আশুলিয়া থানার উপপরিদর্শক (এসআই) ফজিকুল ইসলাম বলেন, ঘটনার পর ওই গৃহবধূ বাড়ি গিয়ে তাঁর স্বামীর কাছে ঘটনা খুলে বলেন। পরে রাতেই স্বামীকে নিয়ে থানায় গিয়ে তিনি ভারপ্রাপ্ত কর্মকর্তাকে (ওসি) বিষয়টি জানান। ওসির নির্দেশে রাতেই অভিযান চালিয়ে শহীদুল ইসলামসহ পাঁচজনকে আটক করে পুলিশ। পরে প্রাথমিক তদন্তে শহীদুল ইসলামের জড়িত থাকার প্রমাণ না পেয়ে তাঁকে ছেড়ে দেওয়া হয়।আশুলিয়া থানার ওসি রিজাউল হক বলেন,এই গৃহবধূ আজ আশুলিয়া থানায় মামলা করেছেন। মামলায় জাফর, নাজমুল, রহম আলী, আমিরসহ ছয়জনকে আসামি করা হয়েছে। এই নারীকে ঢাকা মেডিকেল কলেজ হাসপাতালের ওয়ান-স্টপ ক্রাইসিস সেন্টারে (ওসিসি) পাঠানো হয়েছে। তদন্ত করে পরবর্তী আইনি ব্যবস্থা নেওয়া হবে।</body>
</article>
