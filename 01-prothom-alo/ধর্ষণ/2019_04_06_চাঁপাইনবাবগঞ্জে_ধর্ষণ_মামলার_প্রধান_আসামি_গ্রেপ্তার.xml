<article>
  <headline>চাঁপাইনবাবগঞ্জে ধর্ষণ মামলার প্রধান আসামি গ্রেপ্তার</headline>
  <url>https://www.prothomalo.com/bangladesh/article/1587222/%E0%A6%9A%E0%A6%BE%E0%A6%81%E0%A6%AA%E0%A6%BE%E0%A6%87%E0%A6%A8%E0%A6%AC%E0%A6%BE%E0%A6%AC%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8-%E0%A6%86%E0%A6%B8%E0%A6%BE%E0%A6%AE%E0%A6%BF</url>
  <published_at>2019-04-06T01:54:00+06:00</published_at>
  <category>ধর্ষণ</category>
  <body>চাঁপাইনবাবগঞ্জের শিবগঞ্জে এক ছাত্রীকে ধর্ষণের অভিযোগে দায়ের করা মামলার প্রধান আসামি শাহজাহান বাদশাকে (৪০) গ্রেপ্তার করেছে র‌্যাপিড অ্যাকশন ব্যাটালিয়ন(র‌্যাব)। শুক্রবার সকালে নওগাঁর সাপাহার উপজেলার সোনাডাঙ্গা গ্রাম থেকে তাঁকে গ্রেপ্তার করে র‌্যাব-৫ এর চাঁপাইনবাবগঞ্জ ক্যাম্পের একটি দল।তিনি শিবগঞ্জের তেলকুপি এলাকার একরামুল হকের ছেলে ও তেলকুপি উচ্চ বিদ্যালয়ের অফিস সহকারী। প্রাথমিক জিজ্ঞাসাবাদে শাহজাহান ধর্ষণের বিষয়ে স্বীকার করেছে বলে জানিয়েছে র‌্যাব।র‌্যাবের পাঠানো এক সংবাদ বিজ্ঞপ্তি থেকে জানা যায়, শাহজাহান ও ওই ছাত্রী একে অপরের পরিচিত ছিল। পরিচয়ের সূত্র ধরে ওই ছাত্রীকে নেশাজাতীয় ওষুধ মেশানো পানি পান করায় শাহজাহান। এরপর অচেতন অবস্থায় তাকে ধর্ষণ করে। এ সময় শাহজাহান ওই শিক্ষার্থীর কিছু আপত্তিকর ছবি ও ভিডিও ফুটেজ ধারণ করে রাখে। এরপর শাহজাহান ২০১৩ থেকে ২০১৮ সালের মধ্যে বিভিন্ন সময়ে তাঁর বাড়ি ও অন্যান্য জায়গাতে নিয়ে ওই ছাত্রীকে ধর্ষণ করে। পরে এ ঘটনা জেনে যায় ওই ছাত্রীর বড় ভাই। তিনি ঘটনার প্রতিকার চেয়ে তেলকুপি উচ্চ বিদ্যালয়ের প্রধান শিক্ষক আব্দুল মান্নানকে লিখিত অভিযোগ দেন। তবে ওই প্রধান শিক্ষক কোনো ব্যবস্থা নেননি। এর মধ্যে ঘটনার জানাজানি হলে গত মাসের ১৮ তারিখে ওই বিদ্যালয়ের শিক্ষার্থীরা বিক্ষোভ শুরু করে। এ সময় পুলিশ ঘটনা স্থলে গিয়ে প্রধান শিক্ষককে গ্রেপ্তার করে পরিস্থিতি শান্ত করে। ওই দিন রাতেই ও ছাত্রীর বড় ভাই শিবগঞ্জ থানায় ধর্ষণ মামলা দায়ের করেন। মামলায় শাহজাহান ও মান্নানকে আসামি করেন তিনি। কিন্তু শাহজাহান এলাকা ছেড়ে পালিয়ে যায়। পরে শাহজাহানকে আটক করে র‌্যাব-৫।</body>
</article>
