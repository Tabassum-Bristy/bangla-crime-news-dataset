<article>
  <headline>কেন্দুয়ায় প্রতিবন্ধী তরুণী ধর্ষণ মামলায় গ্রেপ্তার ৩</headline>
  <url>https://www.prothomalo.com/bangladesh/article/1598600/%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%81%E0%A7%9F%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%A8%E0%A7%8D%E0%A6%A7%E0%A7%80-%E0%A6%A4%E0%A6%B0%E0%A7%81%E0%A6%A3%E0%A7%80-%E0%A6%A7%E0%A6%B0%E0%A7%8D%E0%A6%B7%E0%A6%A3-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>2019-06-11T19:53:00+06:00</published_at>
  <category>ধর্ষণ</category>
  <body>নেত্রকোনার কেন্দুয়া উপজেলায় গতকাল সোমবার সন্ধ্যায় এক বুদ্ধি প্রতিবন্ধী তরুণী (২০) ধর্ষণের অভিযোগে মামলা হয়েছে। এ ঘটনায় পুলিশ তিন যুবককে গ্রেপ্তার করেছে।পুলিশ ও স্থানীয় বাসিন্দা সূত্রে জানা গেছে, মেয়েটির বাড়ি কেন্দুয়া উপজেলার একটি গ্রামে। গতকাল সন্ধ্যায় তিনি ফুফুর বাড়ি থেকে নিজ বাড়িতে হেঁটে ফেরার পথে চার যুবক তাঁর গতিরোধ করেন। ওই যুবকেরা তাঁকে স্থানীয় একটি জঙ্গলে নিয়ে যান। সেখানে দুই যুবক মেয়েটিকে ধর্ষণ করেন। পরে মেয়েটিকে ওই স্থান থেকে পাশের আরেকটি গ্রামে নিয়ে গিয়ে অপর দুজন ধর্ষণ করেন। এ সময় বিষয়টি টের পেয়ে স্থানীয়রা চলে এলে ওই যুবকেরা সটকে পড়েন। পরে মেয়েটিকে উদ্ধার করে হাসপাতালে নিয়ে যাওয়া হয়। খবর পেয়ে জ্যেষ্ঠ সহকারী পুলিশ সুপার (কেন্দুয়া সার্কেল) মাহমুদুল হাসান ও কেন্দুয়া থানার ভারপ্রাপ্ত কর্মকর্তা (ওসি) মোহাম্মদ রাশেদুজ্জামানসহ পুলিশ ঘটনাস্থলে যান।এ সময় পুলিশ তাৎক্ষণিক অভিযান চালিয়ে ধর্ষণের ঘটনার সঙ্গে জড়িত থাকার অভিযোগে কাজল মিয়া (২৫), হুমায়ূন কবির (২৫) ও জামরুল মিয়া (২৮) নামের তিন যুবককে আটক করে।এ ঘটনায় গতকাল সোমবার রাত ১১টার দিকে ধর্ষণের শিকার ওই মেয়ে বাদী হয়ে কেন্দুয়া থানায় নারী ও শিশু নির্যাতন দমন আইনে মামলা দায়ের করেন। পরে ওই মামলায় আটক হওয়া ব্যক্তিদের গ্রেপ্তার দেখিয়ে আজ মঙ্গলবার দুপুরে আদালতের মাধ্যমে কারাগারে পাঠানো হয়।কেন্দুয়া থানার ওসি মোহাম্মদ রাশেদুজ্জামান ঘটনার সত্যতা নিশ্চিত করে বলেন, মেয়েটিকে আজ সকালে স্বাস্থ্য পরীক্ষার জন্য নেত্রকোনা আধুনিক সদর হাসপাতালে পাঠানো হয়।</body>
</article>
