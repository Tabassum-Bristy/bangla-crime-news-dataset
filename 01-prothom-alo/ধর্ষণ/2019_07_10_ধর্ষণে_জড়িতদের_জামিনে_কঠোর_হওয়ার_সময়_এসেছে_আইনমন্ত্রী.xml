<article>
  <headline>ধর্ষণে জড়িতদের জামিনে কঠোর হওয়ার সময় এসেছে: আইনমন্ত্রী</headline>
  <url>https://www.prothomalo.com/bangladesh/article/1603600/%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87-%E0%A6%9C%E0%A7%9C%E0%A6%BF%E0%A6%A4%E0%A6%A6%E0%A7%87%E0%A6%B0-%E0%A6%9C%E0%A6%BE%E0%A6%AE%E0%A6%BF%E0%A6%A8%E0%A7%87-%E0%A6%95%E0%A6%A0%E0%A7%8B%E0%A6%B0-%E0%A6%B9%E0%A6%93%E0%A7%9F%E0%A6%BE%E0%A6%B0-%E0%A6%B8%E0%A6%AE%E0%A7%9F-%E0%A6%8F%E0%A6%B8%E0%A7%87%E0%A6%9B%E0%A7%87</url>
  <published_at>2019-07-10T20:48:00+06:00</published_at>
  <category>ধর্ষণ</category>
  <body>নারী ও শিশু নির্যাতন এবং ধর্ষণের ঘটনায় জড়িত ব্যক্তিরা যেন উচ্চ আদালত থেকে জামিন না পায়, সে বিষয়ে সবাইকে মনোযোগী হওয়ার অনুরোধ জানিয়েছেন আইনমন্ত্রী আনিসুল হক। সামাজিক পরিস্থিতি বিবেচনা করে বিচারকদের এই অনুরোধ করেছেন আইনমন্ত্রী।রাজধানীর নিবন্ধন অধিদপ্তর প্রাঙ্গণে আজ বুধবার জেলা ও দায়রা জজ এবং সমমর্যাদার বিচারকদের নতুন গাড়ির চাবি হস্তান্তর অনুষ্ঠান হয়। ওই অনুষ্ঠানে এই অনুরোধ করেন আইনমন্ত্রী। মন্ত্রণালয় থেকে পাঠানো এক সংবাদ বিজ্ঞপ্তিতে এ কথা জানানো হয়।মন্ত্রী বলেন, জামিন দেওয়াটা বিচারক ও বিচারপতিদের এখতিয়ার। তবে তা ব্যবহার করতে হবে আইন অনুযায়ী। যে অপরাধগুলো হচ্ছে, সময় এসেছে একটু কঠোর হওয়ার, সময় এসেছে এদের জেলখানায় রাখার।আনিসুল হক বলেন, ‘বিচার বিভাগকে আমি সুপারিশ বা আদেশ দিচ্ছি না। সামাজিক পরিস্থিতিকে আমলে নিয়ে আমি শুধু অনুরোধ করছি, এদিকে যেন সবার মনোযোগটা হয়।’দেশে শিশু নির্যাতন ও ধর্ষণের ঘটনা বেড়েই চলেছে। অনেক সময় আইনের ফাঁকফোকরে অপরাধীরা ছাড়া পেয়ে যাচ্ছে। এ জন্য ভুক্তভোগী পরিবারের দাবি, এসব বিচার যেন দ্রুত কার্যকর করা হয়। আইনমন্ত্রী বলেন, ‘এখন উচ্চ আদালতের কথা বললে আমাকে বলতেই হয়, সেখানে এ পরিস্থিতিটা একটু ভিন্ন ধরনের। আমার কাছে অনেক তথ্য আছে যে বিচারিক আদালতে সাজা হয়েছে বা অত্যন্ত সেনসেশনাল (সংবেদনশীল) মামলা–মোকদ্দমায়ও দেখা গেছে, উচ্চ আদালতে ওই আসামিদের জামিন দেওয়া হচ্ছে। অ্যাটর্নি জেনারেলের সঙ্গে এটা নিয়ে আলাপ–আলোচনা করব।’  অনুষ্ঠানে আইন মন্ত্রণালয়ের যুগ্ম সচিব গোলাম সারোয়ার, বিকাশ কুমার সাহা ও হাবিবুর রহমান, সলিসিটার জেসমিন আরা, নিবন্ধন অধিদপ্তরের মহাপরিদর্শক খান মো. আবদুল মান্নান প্রমুখ উপস্থিত ছিলেন।</body>
</article>
