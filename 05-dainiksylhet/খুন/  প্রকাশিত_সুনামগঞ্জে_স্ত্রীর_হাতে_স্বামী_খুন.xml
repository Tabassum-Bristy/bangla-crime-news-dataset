<article>
  <headline>সুনামগঞ্জে স্ত্রীর হাতে স্বামী খুন</headline>
  <url>http://dainiksylhet.com/details/136756</url>
  <published_at>  প্রকাশিত হয়েছে : ৩:৫৪:২৯,অপরাহ্ন ২৭ আগস্ট ২০১৮</published_at>
  <category>খুন</category>
  <body>সুনামগঞ্জ সংবাদদাতা: সুনামগঞ্জের দিরাইয়ে স্ত্রীর হাতে শাহ আলম চৌধুরী (৬০) নামের এক ব্যক্তি খুন হয়েছেন। উপজেলার কুলঞ্জ ইউনিয়নের কুলঞ্জ নয়া গ্রামে সোমবার সকাল ৬টার দিকে এ ঘটনা ঘটে। পুলিশ অভিযুক্ত ছিদ্দিকা চৌধুরীকে(৪৫) আটক করেছে। নিহতের ছেলে শাহীনূর চৌধুরীর বরাত দিয়ে দিরাই থানার ভারপ্রাপ্ত কর্মকর্তা(তদন্ত) মো. দেলোয়ার হোসেন জানান, সোমবার সকাল ৬টার দিকে শাহ আলম ও তার স্ত্রী ছিদ্দিকা চৌধুরী ঝগড়া করেন। এ সময় তাদের একমাত্র ছেলে শাহীনূর চৌধুরী(২০) ঘুম থেকে উঠে মা-বাবার ঝগড়া শুনে আবার শুয়ে পড়েন। সকাল আনুমানিক সাড়ে ৭টার দিকে উঠে মা-বাবার কক্ষে গিয়ে দেখেন- বাবা শাহ আলমের রক্তাক্ত নিথর দেহ মেঝেতে পড়ে আছে। পাশে একটি কুড়ালও রয়েছে। সঙ্গে সঙ্গে চিৎকার দিলে প্রতিবেশীরা এসে মা ছিদ্দিকা চৌধুরীকে একটি কক্ষে আটকে রেখে দিরাই থানায় খবর দেন। খবর পেয়ে পুলিশ ঘটনাস্থল থেকে শাহ আলমের লাশ উদ্ধার করে এবং অভিযুক্ত স্ত্রী ছিদ্দিকাকে আটক করে। শাহ আলম চৌধুরী ও ছিদ্দিকা চৌধুরীর ২ মেয়ে বিয়ের পর শ্বশুরবাড়িতে আছেন।</body>
</article>
