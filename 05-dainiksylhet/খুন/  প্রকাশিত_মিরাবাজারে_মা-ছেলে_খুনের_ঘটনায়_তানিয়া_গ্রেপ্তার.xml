<article>
  <headline>মিরাবাজারে মা-ছেলে খুনের ঘটনায় তানিয়া গ্রেপ্তার</headline>
  <url>http://dainiksylhet.com/details/124808</url>
  <published_at>  প্রকাশিত হয়েছে : ১১:৫১:০১,অপরাহ্ন ০৯ এপ্রিল ২০১৮</published_at>
  <category>খুন</category>
  <body>দৈনিকসিলেটডটকম: নগরীর মিরাবাজার খারপাড়া এলাকায় মা রোকেয়া বেগম ও ছেলে রবিউল ইসলামকে খুনের ঘটনায় সন্দেহভাজন মূল অভিযুক্ত তানিয়াকে গ্রেফতার করেছে পুলিশ।সোমবার ভোর রাতে কুমিল্লার তিতাস এলাকা থেকে গোপন সংবাদের ভিত্তিতে পুলিশ ব্যুরো ইনভেস্টিগেশনের (পিবিআই’র) একটি টিম তাকে গ্রেফতার করে বলে জানিয়েছেন পিবিআই’র বিশেষ পুলিশ সুপার রজাউল করীম মল্লিক রেজা।তিনি জানান, আজ দুপুর ২টা ৩০ মিনিটে পুলিশ ব্যুরো ইনভেস্টিগেশন (পিবিআই’র) কার্যালয়ে সংবাদ সম্মেলনে বিস্তারিত জানানো হবে।গত ১ এপ্রিল সিলেট নগরীর মিরাবাজার খারপাড়া এলাকার একটি বাড়ির ভেতরে থাকা রোকেয়া বেগমের পাঁচ বছরের মেয়ে রাইসার কান্না ও পচা গন্ধ পেয়ে স্থানীয়রা পুলিশে খবর দেন। পরে দুপুরে পুলিশ ওই বাড়িতে গিয়ে রোকেয়া বেগম ও তার ছেলে রবিউল ইসলাম রোকনের লাশ উদ্ধার করে। রোববার (১ এপ্রিল) রাতে সিলেট কোতোয়ালী মডেল থানায় অজ্ঞাতনামা ৪-৫ জনকে আসামী করে মামলা দায়ের করেন নিহত রোকেয়া বেগমের ভাই জাকির হোসেন।</body>
</article>
