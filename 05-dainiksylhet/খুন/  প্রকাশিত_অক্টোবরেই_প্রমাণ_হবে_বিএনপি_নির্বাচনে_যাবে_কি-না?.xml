<article>
  <headline>অক্টোবরেই প্রমাণ হবে বিএনপি নির্বাচনে যাবে কি-না?</headline>
  <url>http://dainiksylhet.com/details/132771</url>
  <published_at>  প্রকাশিত হয়েছে : ৪:২৭:২৪,অপরাহ্ন ১১ জুলাই ২০১৮</published_at>
  <category>খুন</category>
  <body>দৈনিকসিলেটডেস্ক: ‘দলের চেয়ারপার্সন বেগম খালেদা জিয়াকে ছাড়া নির্বাচনে বিএনপি যাবে কিনা- সেটা অক্টোবরেই প্রমাণ হবে’ বলে মন্তব্য করেছেন আওয়ামী লীগের সাধারণ সম্পাদক ওবায়দুল কাদের। বুধবার দুপুরে রাজধানীর গুলশানের সিক্স সিজন হোটেলে নারী নেতৃত্বের ওপর এক কর্মশালায় এমন মন্তব্য করেন তিনি।ওবায়দুল কাদের বলেন, ‘কথার সঙ্গে কাজের মিল তাদের নেই। অক্টোবরে নির্বাচনের সিডিউল ঘোষণা হবে, দেখা যাবে এ কথার মানে কী? তাকে (খালেদা জিয়া) ছাড়া নির্বাচনে তারা যাবেন কি, যাবেন না; সেটা প্রমাণ হবে।’‘তাদের নেত্রী (খালেদা জিয়া) কখন ছাড়া পাবেন সেটা জানেন আদালত’ বলেও জানান আওয়ামী লীগের সাধারণ সম্পাদক।‘তাকে দণ্ড দিয়েছেন আদালত, মুক্তিও দিতে পারেন আদালত। তাদের (বিএনপি) কথায় মনে হয় আওয়ামী লীগই যেন তাকে আটকে রেখেছেন, শেখ হাসিনা আটকে রেখেছেন। এটা কিন্তু বাস্তবতা নয়। আইনি লড়াইয়ের মাধ্যমেই তাকে মুক্ত করতে হবে। আইনি লড়াইয়ের কোনো বিকল্প নেই।’‘সচিবকে দিয়ে ইসি (নির্বাচন) চালাচ্ছে সরকার‘- বিএনপি মহাসচিব মির্জা ফখরুল ইসলাম আলমগীরের এমন বক্তব্যের সমালোচনা করেন আওয়ামী লীগ সাধারণ সম্পাদক। বলেন, ‘আপনারা বলেছেন ইসির সচিব আওয়ামী লীগের অফিসে যান। আমি চ্যালেঞ্জ করছি, ইলেকশন কমিশন সচিব কোনো দিনও আওয়ামী লীগ অফিসে যাননি। এটা তাদের সাজানো এবং বানোয়াট মিথ্যা কথা, রাজনৈতিক উদ্দেশ্যপ্রণোদিত। এটা তাদের প্রমাণ করতে হবে। তা না হলে এর জবাব তাদের দিতে হবে।’‘একদিনের জন্য ক্ষমতা ছেড়ে দিয়ে দেখুন, কী অবস্থা হয় দেশের’- বিএনপি মহাসচিবের এমন বক্তব্যের জবাবে কাদের বলেন, ‘আমরা একদিনের জন্য বিএনপির হাতে ক্ষমতা ছেড়ে দিলাম, তাহলে কী হবে বলুন? বাংলাদেশ রসাতলে যাবে। একদিনেই বাংলাদেশে রক্তের নদী বয়ে যাবে, একদিনেই বাংলাদেশ সন্ত্রাসের লীলাভূমিতে পরিণত যাবে, একদিনেই বাংলাদেশে পুরনো হাওয়া ভবন, পুরনো খাওয়া ভবনে রূপান্তর হবে।’আওয়ামী লীগ সরকার জনবিচ্ছিন্ন ও অস্ত্রের জোরে ক্ষমতায় টিকে রয়েছে- এমন বক্তব্যের জবাবে ওবায়দুল কাদের বলেন, সরকার জনবিচ্ছিন্ন কি জনসমর্থনপুষ্ট তার প্রমাণ সাম্প্রতিক খুলনা সিটি ও গাজীপুর সিটি নির্বাচন। আরও যদি প্রমাণ চান, আগামী জাতীয় নির্বাচনে আসুন, জনপ্রিয়তা যাচাই হবে। জনগণ আমাদের ভোট না দিলে আমরা তো সরকারে আসতে পারব না। কাজেই জাতীয় নির্বাচনে অংশ নিয়ে পরীক্ষা নিতে পারেন। গাজীপুরে শিক্ষা হয়নি, খুলনায় শিক্ষা হয়নি, আর কত শিক্ষা চান!’</body>
</article>
