<article>
  <headline>ধর্মপাশায় কলেজ শিক্ষক খুন</headline>
  <url>http://dainiksylhet.com/details/114323</url>
  <published_at>  প্রকাশিত হয়েছে : ১১:৪৩:২৭,অপরাহ্ন ০২ ডিসেম্বর ২০১৭</published_at>
  <category>খুন</category>
  <body>সুনামগঞ্জ প্রতিনিধি: সুনামগঞ্জের ধর্মপাশায় বাড়ির সীমানা নিয়ে বিরোধের জের ধরে গতকাল প্রতিপক্ষের লাঠির আঘাতে আবু তৌহিদ ওরফে জুয়েল (৩৬) নামে এক কলেজ শিক্ষক নিহত হয়েছেন। নিহত জুয়েল কাকিয়াম গ্রামের বাসিন্দা সাবেক ইউপি সদস্য মৃত রিয়াজ উদ্দিনের ছেলে। তিনি পাশের জামালগঞ্জ ডিগ্রী কলেজের ইতিহাস বিভাগের প্রভাষক। এদিকে পুলিশ ঘটনার পরপরই গোপন সংবাদের ভিত্তিতে পাশের বারহাট্টা উপজেলাধীন রানিগাঁও নামক হাওরে অভিযান চালিয়ে প্রতিপক্ষের আব্দুর রাজ্জাক (৪০) ও হেলিম মিয়া (৫০) নামে দুই জনকে আটক করেছে। পুলিশ ও নিহতের পারিবারিক সূত্রে জানা গেছে, কাকিয়াম গ্রামের কলেজ শিক্ষক আবু তৌহিদ অরফে জুয়েলের সঙ্গে প্রতিবেশী বাদশাগঞ্জ পাবলিক হাই স্কুলের দপ্তরি আব্দুর রাজ্জাকের বাড়ির সীমানা নিয়ে বিরোধ চলে আসছিল। এরই জের ধরে শুক্রবার সকালে কলেজ শিক্ষক জুয়েল তার বিরোধপূর্ণ ওই জায়গায় একটি টিনের ঘর নির্মাণের কাজ শুরু করলে প্রতিপক্ষের আব্দুর রাজ্জাক ও একই গ্রামের গাজী শামছুর রহমানের নেতৃত্বে ৫-৬ জন ঘটনাস্থলে এসে জুয়েলকে ঘর বাঁধতে নিষেধ করেন। পরে এ নিয়ে উভয় পক্ষের লোকজনের কথাকাটাকাটির এক পর্যায়ে প্রতিপক্ষের লোকজনের উপর্যুপরি লাঠির আঘাতে আবু তৌহিদ জুয়েল গুরুত্বর আহত হন। পরে তাকে উদ্ধার করে দ্রুত ধর্মপাশা উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষণা করেন। এ ব্যপারে ধর্মপাশা থানার ওসি সুরঞ্জিত তালুকদার বলেন, নিহত কলেজ শিক্ষকের লাশ ময়নাতদন্তের জন্য সুনামগঞ্জ আধুনিক সদর হাসপাতল মর্গে পাঠানো হয়েছে। ঘটনার পরপরই এর সঙ্গে জড়িত দু’জনকে পাশের বারহাট্টা উপজেলাধীন রানিগাঁও নামক একটি হাওরে অভিযান চালিয়ে আটক করি। </body>
</article>
