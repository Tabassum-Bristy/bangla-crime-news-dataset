<article>
  <headline>দেশটাকে এখন ‘গুমরাজ্য’ বানিয়েছেন শেখ হাসিনা: রিজভী</headline>
  <url>http://dainiksylhet.com/details/152445</url>
  <published_at>  প্রকাশিত হয়েছে : ২:১৭:১৫,অপরাহ্ন ২৪ মার্চ ২০১৯</published_at>
  <category>খুন</category>
  <body>নিউজ ডেস্ক:: বাংলাদেশে কাতারের সংবাদ সংস্থা আল জাজিরা সাইট সরকার ব্লক করে দিয়েছে বলে দাবি করেছেন বিএনপির সিনিয়র যুগ্ম মহাসচিব রুহুল কবির রিজভী। তিনি অভিযোগ করে বলেন, ‘আল জাজিরা’র ইনভেস্টিগেটিভ ইউনিট এক প্রতিবেদনে জানিয়েছে, প্রধানমন্ত্রী শেখ হাসিনার নিরাপত্তা উপদেষ্টার বিরুদ্ধে তিনজনকে গুম করার অভিযোগ রয়েছে। প্রচ্ছায়া লিমিটেডের তিন কর্মচারীকে আইনের অপব্যবহার করে তুলে নিয়ে গুম করা হয়। সম্প্রতি এই প্রতিবেদন প্রকাশের পর বাংলাদেশে আল জাজিরা সাইট ব্লক করে দিয়েছে সরকার।’ রবিবার (২৪ মার্চ) নয়াপল্টন বিএনপির কেন্দ্রীয় কার্যালয়ে এক সংবাদ সম্মেলনে তিনি এসব কথা বলেন।রিজভী বলেন, ‘বাংলাদেশ থেকে এখন আর আল জাজিরা ওয়েব সাইটটিতে ঢোকা যাচ্ছে না। এর মাধ্যমে সরকার আবারও প্রমাণ করলো, সত্যকে গলা টিপে রাখতে চায় তারা। বাকশাল পুনঃপ্রতিষ্ঠা করতে গিয়ে গণমাধ্যমকে তারা হত্যা করছে। শুধুমাত্র সত্য প্রকাশের কারণে সরকার চ্যানেল ওয়ান, দিগন্ত টিভি, ইসলামী টিভি, পিস টিভি বন্ধ করে দিয়েছে। এছাড়া ‘আমার দেশ’সহ বহু প্রিন্ট মিডিয়াও বন্ধ করা হয়েছে।’বর্তমান ‘অবৈধ’ সরকার গত এক দশকের বেশি সময় ধরে জোর করে ক্ষমতা দখল করে আছে বলে দাবি করে রিজভী বলেন,‘চিরকালীন প্রধানমন্ত্রী থাকার স্বপ্ন শেখ হাসিনার। ক্ষমতার পৌষ মাস যাতে কোনো দিনই শেষ না হয়, সেই নীতি অবলম্বন করেই দেশ চালাচ্ছেন তিনি।’প্রধানমন্ত্রী নিজেদের ক্ষমতাকে টিকিয়ে রাখাতে বিরোধী দল ও মতকে দমনে এমন কোনও বর্বর ও নির্দয় পন্থা নেই যা করছেন না বলে অভিযোগ বিএনপির এই নেতার। রিজভী আরও বলেন, ‘আইনশৃঙ্খলা রক্ষাকারী বাহিনীর কোনও সংগঠন প্রকাশ্যে কিংবা তাদের গোপন সংস্থাগুলোর মাধ্যমে এই গুম-খুন করা হচ্ছে। এই গুম-খুনের সঙ্গে সরকারের উচ্চ পর্যায়ের লোকজনও জড়িত বলে তথ্য-প্রমাণসহ বিদেশি সংবাদ মাধ্যমে ফলাও করে প্রচার করা হচ্ছে। নিজেদের ব্যবসায়ীক কারণেও গুম করা হচ্ছে মানুষকে।’বিএনপি ও সরকারবিরোধী অসংখ্য নেতাকর্মীকে এখনও গুম করে রাখা হয়েছে বলে অভিযোগ করে রিজভী বলেন, ‘দেশটাকে এখন শেখ হাসিনা ‘গুমরাজ্য’ বানিয়েছেন। ‘গুমঘর’ থেকে কেউ কেউ সৌভাগ্যক্রমে ফিরে আসলেও অনেকের স্ত্রী-সন্তান ও মা-বাবা-স্বজনরা দিনরাত চোখের পানিতে বুক ভাসাচ্ছেন হারিয়ে যাওয়া তাদের প্রিয়জনদের জন্য।’</body>
</article>
