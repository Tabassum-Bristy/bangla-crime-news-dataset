<article>
  <headline>নৌকা দেবে উন্নতি, নৌকা দেবে সমৃদ্ধি : শেখ হাসিনা</headline>
  <url>http://dainiksylhet.com/details/145574</url>
  <published_at>  প্রকাশিত হয়েছে : ১০:০৪:৩১,অপরাহ্ন ২৪ ডিসেম্বর ২০১৮</published_at>
  <category>খুন</category>
  <body>দৈনিকসিলেটডেস্ক:প্রধানমন্ত্রী ও আওয়ামী লীগ সভানেত্রী শেখ হাসিনা বলেছেন, আমরা ব্যাপক হারে উন্নয়ন করছি, ঘরে ঘরে বিদ্যুৎ দিয়েছি, রাস্তাঘাটের উন্নয়ন করেছি, স্কুল-কলেজ ও প্রত্যেক উপজেলায় ফায়ার সার্ভিস স্টেশন করেছি।তিনি বলেন, আগামীতে ক্ষমতায় এলে একটি করে মডেল মসজিদ, মিনি স্টেডিয়াম করে দেব। উপজেলাকে আরও সুন্দরভাবে গড়ে তোলার জন্য ব্যাপক কর্মসূচি বাস্তবায়ন করব। আপনারা আবার নৌকায় ভোট দিয়ে জয়যুক্ত করে সেবা করার সুযোগ দিন, আমরা আপনাদের জন্য আরও উন্নয়ন দেব। নৌকা মার্কায় ভোট দিয়ে দেশের স্বাধীনতা পেয়েছেন, নৌকা মার্কায় ভোট দিয়ে সমৃদ্ধি পেয়েছেন, উন্নতি পেয়েছেন। আজ বাংলাদেশ ক্ষুধামুক্ত, দারিদ্র্যমুক্ত।রোববার দিনাজপুরের নির্বাচনী পথসভায় এসব কথা বলেন তিনি। বিকেল ৪টা থেকে শুরু করে রাত ৯টা পর্যন্ত চারটি নির্বাচনী পথসভায় বক্তব্য রাখেন শেখ হাসিনা। এ সময় তিনি নৌকার প্রার্থীদের পরিচয় করিয়ে দেন।তিনি বলেন, আমরা ছিটমহলের সমস্যার সমাধান করেছি, মহাকাশ জয় করেছি, সমুদ্র জয় করেছি। বাংলাদেশ এখন বিশ্বের কাছে রোল মডেল। আমরা ধানের শীষ চাই না। যারা মানুষ খুন করে, আগুন দিয়ে মানুষ পোড়ায়, দুর্নীতি করে, এতিমের হক নষ্ট করে, বাংলার মানুষ তাকে চায় না, চায় নৌকা। নৌকা দেবে উন্নতি, নৌকা দেবে সমৃদ্ধি। তাই উন্নয়নের ধারা অব্যাহত রাখতে আবারও নৌকা মার্কায় ভোট চাই।নবাবগঞ্জ ও বিরামপুরে বক্তব্যের একপর্যায়ে দিনাজপুর-৬ আসনের আওয়ামী লীগের প্রার্থী শিবলী সাদিকের হাত তুলে ধরে শেখ হাসিনা বলেন, ‘শিবলী সাদিককে নৌকা মার্কায় ভোট দিয়ে জয়যুক্ত করবেন, এটাই আজকের আবেদন।একইভাবে নাজপুর-৫ আসনের আওয়ামী লীগের প্রার্থী প্রাথমিক ও গণশিক্ষামন্ত্রী মোস্তাফিজুর রহমান, দিনাজপুর-৪ আসনের আওয়ামী লীগের প্রার্থী পররাষ্ট্রমন্ত্রী আবুল হাসান মাহমুদ আলী, দিনাজপুর-৩ আসনের আওয়ামী লীগের প্রার্থী ইকবালুর রহিম এমপি ও দিনাজপুর-১ আসনের আওয়ামী লীগের প্রার্থী মনোরঞ্জন শীল গোপাল এমপিকে নৌকা মার্কায় ভোট দিয়ে আবারো জয়যুক্ত করার আহ্বান জানান শেখ হাসিনা।</body>
</article>
