<article>
  <headline>রায়ের বিরুদ্ধে আন্দোলন নজিরবিহীন : মওদুদ</headline>
  <url>http://dainiksylhet.com/details/105970</url>
  <published_at>  প্রকাশিত হয়েছে : ৮:২৩:৩৪,অপরাহ্ন ১৮ আগস্ট ২০১৭</published_at>
  <category>খুন</category>
  <body>দৈনিকসিলেটডেস্ক :  বিএনপির স্থায়ী কমিটির সদস্য ব্যারিস্টার মওদুদ আহমদ বলেছেন, আজকে সরকারি দল এই রায়কে গ্রহণ করতে পারেনি। তারা আন্দোলন করছে। পৃথিবীতে এ ধরনের কোনও নজির নেই যে, উচ্চতর আদালতের রায়ের বিরুদ্ধে সরকারি দল আন্দোলন করে। এটা একটা ভয়ংকর অবস্থা। বিরোধী দলের ক্ষোভ থাকতে পারে যে তারা বিচার পায় না। কিন্তু সরকারি দল যখন বলে তারা সুবিচার পাচ্ছে না তাহলে উচ্চ আদালতের ভাবমূর্তি, মর্যাদা কোথায় থাকে? শুক্রবার দুপুরে জাতীয় প্রেসক্লাবের কনফারেন্স লাউঞ্জে ‘গুম, খুন, অপহরণ ও জুলুম নির্যাতনবিরোধী মানবাধিকার কনভেনশন’এ প্রধান অতিথির বক্তব্যে এসব কথা বলেন তিনি। কনভেনশনের আয়োজন করে বাংলাদেশ লেবার পার্টি। বিএনপির সিনিয়র এ নেতা বলেন, সরকারি দল এতদিন বলে এসেছে, বিচার বিভাগ স্বাধীন এবং তারা স্বাধীনভাবে কাজ করে আসছে। দেশের উচ্চ আদালত স্বাধীনভাবে কাজ করে কারণ তারা নিরপেক্ষ। কিন্তু ষোড়শ সংশোধনীর উপর রায় দেয়ার পর তারা (সরকারি দল) বিচার বিভাগের ওপর বিশ্বাস করে না, এটাই প্রমাণ হয়েছে।সরকারি দলের শীর্ষ নেতাদের প্রধান বিচারপতির সঙ্গে দেখা করার বিষয় উল্লেখ করে মওদুদ আহমদ বলেন, এটা একটা অসম্ভব ঘটনা। জাতির জন্য ভয়ংকর ঘটনা। এরপর আর আমাদের সামাজিক মূল্যবোধ বা বিচার বিভাগের প্রতি সম্মান, মর্যাদা, বিচার বিভাগের স্বাধীনতা সত্য বলে মনে হয় না। এই সাক্ষাতের পর তারা বিচার বিভাগের উপর সবচেয়ে বড় আঘাত দিয়েছে।তিনি বলেন, ষোড়শ সংশোধনীর রায়ে যেসব কথা লেখা হয়েছে তাতে এটা একটা আলোকিত, যুগান্তকারী রায়। কারণ সাতজন বিচারপতি সর্বসম্মতিক্রমে একটা রায় দিয়ে বিচার বিভাগের স্বাধীনতাকে নিশ্চিত করেছেন। আর সেটাকে নস্যাৎ করার জন্য সরকারি দল উঠে পড়ে লেগেছে। রায় নিয়ে মন্তব্য করায় মওদুদ আহমদ সাবেক প্রধান বিচারপতি খায়রুল হককে আইন কমিশনের চেয়ারম্যান পদ থেকে নৈতিকভাবে পদত্যাগের আহ্বান জানান।সংগঠনের সিনিয়র ভাইস চেয়ারম্যান ইঞ্জিনিয়ার ফরিদ উদ্দিনের সভাপতিত্বে এ সময় আরও বক্তব্য দেন, বিএনপির ভাইস চেয়ারম্যান জয়নুল আবেদীন, সংগঠনের চেয়ারম্যান ডা. মোস্তাফিজুর রহমান ইরান, সুপ্রিম কোর্টের আইনজীবী ফাহিমা নাসরিন মুন্নী, নারায়ণগঞ্জ আইনজীবী সমিতির সাবেক সভাপতি শাখাওয়াত হোসেন খান প্রমুখ।</body>
</article>
