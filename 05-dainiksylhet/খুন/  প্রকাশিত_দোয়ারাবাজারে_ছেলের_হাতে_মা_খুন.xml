<article>
  <headline>দোয়ারাবাজারে ছেলের হাতে মা খুন</headline>
  <url>http://dainiksylhet.com/details/148653</url>
  <published_at>  প্রকাশিত হয়েছে : ৮:০০:৫৭,অপরাহ্ন ০৫ ফেব্রুয়ারি ২০১৯</published_at>
  <category>খুন</category>
  <body>দৈনিকসিলেটডেস্ক: সুনামগঞ্জের দোয়ারাবাজার উপজেলার মান্নারগাঁও ইউনিয়নের জালালপুর গ্রামে বসতঘর থেকে এক নারীর গলাকাটা লাশ উদ্ধার করেছে পুলিশ। সোমবার (৪ ফেব্রুয়ারি) বিকাল ৫টার দিকে আফিয়া বেগম (৪২) নামের ওই নারীর লাশ উদ্ধার করা হয়।এ ঘটনায় ছেলে সবুজ (২৪) কে আটক করেছে পুলিশ। আফিয়া বেগম জালালপুর গ্রামের মৃত শুকুর আলীর মেয়ে।মান্নারগাঁও ইউনিয়নের ৪ নং ওয়ার্ডের ইউপি সদস্য মিনার উদ্দিন জানান, সৌদি আরব ফেরত আফিয়া ছেলে সবুজকে নিয়ে বসবাস করতেন। সোমবার (৪ ফেব্রুয়ারি) বিকেলে ছেলের চিৎকারে প্রতিবেশিরা এসে আফিয়ার গলাকাটা লাশ দেখতে পান। এ সময় ঘরটি তালাবদ্ধ অবস্থায় ছিল। পরে প্রতিবেশিরা পুলিশে খবর দিলে পুলিশ এসে ছেলে সবুজের কাছ থেকে চাবি নিয়ে দরজা খুলে লাশ উদ্ধার করে।দোয়ারাবাজার থানার ভারপ্রাপ্ত কর্মকর্তা সুশীল রঞ্জন দাস জানান, বসতঘর থেকে গলাকাট লাশ উদ্ধার করে ময়না তদন্তের জন্য সুনামগঞ্জ সদর হাসপাতাল মর্গে পাঠানো হয়েছে। ঘটনায় জড়িত সন্দেহে জিজ্ঞাসাবাদের জন্য আফিয়া বেগমের ছেলে সবুজকে (২৪) আটক করা হয়েছে।প্রাথমিক জিজ্ঞাসাবাদে ছেলে সবুজ মাকে জবাই করে হত্যার বিষয়টি স্বীকার করেছে বলে জানিয়েছেন দোয়ারা থানার ওসি।</body>
</article>
