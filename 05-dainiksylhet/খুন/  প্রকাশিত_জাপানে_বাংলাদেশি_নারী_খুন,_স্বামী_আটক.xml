<article>
  <headline>জাপানে বাংলাদেশি নারী খুন, স্বামী আটক</headline>
  <url>http://dainiksylhet.com/details/150687</url>
  <published_at>  প্রকাশিত হয়েছে : ৪:১৮:৫৮,অপরাহ্ন ০৯ মার্চ ২০১৯</published_at>
  <category>খুন</category>
  <body>প্রবাস ডেস্ক:: জাপানের রাজধানী টোকিওতে নিজের ঘরে শামীমা আক্তার (৪০) নামের এক প্রবাসী বাংলাদেশি নারী খুন হয়েছেন। এ ঘটনার জড়িত সন্দেহে তার স্বামী বি এম শাহাদাত হোসেনকে (৫১) আটক করেছে পুলিশ।শুক্রবার সন্ধ্যায় টোকিওর উপকণ্ঠে সায়তামা প্রদেশের মাসুশিগে শহরের একটি বাসা থেকে তার লাশ উদ্ধার করা হয়। ওই বাসায় দীর্ঘদিন ধরে থাকতেন বাংলাদেশি দম্পতি শামীমা আক্তার ও তার স্বামী বি এম শাহাদাত হোসেন। খবর বিডি নিউজের।পুলিশের কর্মকর্তারা বলছেন, গত শনিবার শামীমার এক ভাই পুলিশের কাছে অভিযোগ করেন যে ওই দম্পতিকে তারা খুঁজে পাচ্ছেন না। এরপর পুলিশ তাদের খোঁজে মাঠে নামলে শাহাদাতকে টোকিওর এক হাসপাতালে চিকিৎসাধীন অবস্থায় উদ্ধার করে।পুলিশ সাংবাদিকদের বলেছে, শাহাদাত গত সোমবার তার স্ত্রীকে ধারালো ছুরি দিয়ে আঘাত করে হত্যার পর নিজে ট্রেনের নিচে পড়ে আত্মহত্যার চেষ্টা করলে নিরাপত্তাকর্মীরা উদ্ধার করে তকে হাসপাতালে পাঠায়। শুক্রবার সন্ধ্যায় পুলিশ সায়তামার ওই বাসা থেকে শামীমার লাশ উদ্ধার করে। শাহাদাত তার স্ত্রীকে খুন করার কথা স্বীকার করেছেন বলে পুলিশ জানিয়েছে।স্থানীয় বাংলাদেশিরা জানিয়েছে, শামীমা টোকিওর ন্যাশনাল সেন্টার ফর গ্লোবাল হেলথ আন্ড মেডিসিন হাসপাতালে এপিডোমলজি বিভাগের প্রধান ছিলেন। রাজশাহী বিশ্ববিদ্যালয়ে জনসংখ্যা বিজ্ঞান বিভাগের সাবেক এই ছাত্রী একই প্রতিষ্ঠান থেকেই পিএইচডি ডিগ্রি নিয়ে ২০১১ সালে জাপানের এই প্রতিষ্ঠানে গবেষণা শুরু করেন। অন্যদিকে শাহাদত ছিলেন বেকার।</body>
</article>
