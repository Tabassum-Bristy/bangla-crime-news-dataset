<article>
  <headline>সিলেট জেলা বার হলে হাতপাখা মার্কার গণসংযোগ</headline>
  <url>http://dainiksylhet.com/details/134113</url>
  <published_at>  প্রকাশিত হয়েছে : ৫:২৬:৩৯,অপরাহ্ন ২৩ জুলাই ২০১৮</published_at>
  <category>খুন</category>
  <body>দৈনিকসিলেটডটকম:  সিলেট সিটি কর্পোরেশন নির্বাচনে ইসলামী আন্দোলন বাংলাদেশ মনোনীত মেয়র প্রার্থী প্রফেসর ডা. মোয়াজ্জেম খান সিলেট জেলা ২নং বার হলে আইনজীবীদের সাথে গণসংযোগ ও মতবিনিময় করেন। গতকাল সোমবার বেলা ১১টায় আইনজীবীদের সাথে কুশল বিনিময় ও হাতপাখা মার্কায় ভোট চান তিনি। গণসংযোগকালে প্রবীণ আইনজীবীরা ডা. মোয়াজ্জেম হোসেন খানকে নির্বাচনে সহযোগীতার আশ্বাস দিয়ে বলেন, আপনার মতো সৎ. শিক্ষিত ও যোগ্য মানুষ মেয়র নির্বাচিত হলে মানুষ শান্তিতে বসবাস করতে পারবে। এসময় ডা. মোয়াজ্জেম হোসেন খান বলেন, আমাদের দেশে আল্লাহভীরু নেতা নির্বাচিত না হওয়ায় দেশ বার বার দুর্নীতিতে বিশ্বচ্যাম্পিয়ান হচ্ছে। দেশে সন্ত্রাস, জঙ্গিবাদ ছড়াচ্ছে। দেশের মানুষ আর শান্তিতে নেই। সব সময় জীবন মৃত্যুর সন্ধিক্ষনে সময় পার করছে। সন্ত্রাস, প্রচলিত রাজনীতির বলি হয়ে অনেকে বিধবা, পিতৃহারা হচ্ছে অনেক সন্তান। গুম ও খুনের আতঙ্কে মানুষ। এমনকি রাজনৈতিক সংকট জনজীবনকে এতোটাই জিম্মি ও অসহায় করে তুলেছে যে, দেশের সাধারণ খেটে খাওয়া মানুষ অর্ধাহারে ও অনাহারে জীবন যাপন করছে। অপরদিকে সর্বত্র টেন্ডারবাজ, দখলবাজ, চাঁদাবাজদের সন্ত্রাসী কর্মকান্ডে জনজীবন দুর্বিষহ হয়ে মানুষ হাপিয়ে উঠেছে। ক্রমাগতভাবে সমস্যা সৃষ্টি হতে হতে সমস্যার পাহাড় তৈরী হয়েছে। ঠিক সেই মুহুর্তে ইসলামী আন্দোলন বাংলাদেশ ইসলামী রাজনীতিতে গণমানুষের আস্থা অর্জন করতে সক্ষম হয়েছে। এজন্য বর্তমান সিটি নির্বাচনগুলোতে ইসলামী আন্দোলনের প্রার্থীদের পক্ষে ব্যাপক গণজাগরণ শুরু হয়েছে। ইনশাআল্লাহ সুষ্ঠু ও নিরপেক্ষ নির্বাচন হলে সিলেটে হাতপাখার মার্কায় বিজয় হবে। গণসংযোগকালে উপস্থিত ছিলেন ইসলামী শাসনতন্ত্র ছাত্র আন্দোলনের কেন্দ্রীয় সহ সভাপতি শেখ মো. সাইফুল ইসলাম, ইসলামী যুব আন্দোলনের কেন্দ্রীয় সাংগঠনিক সম্পাদক (সিলেট বিভাগ) ডা. রিয়াজুল ইসলাম রিয়াজ, ইশা ছাত্র আন্দোলনের ক্বওমী মাদ্রাসা বিষয়ক সম্পাদক ইউসুফ আহমদ মানসুর, ইসলামী আন্দোলন সিলেট মহানগর সেক্রেটারী মাহমুদুল হাসান, অর্থ সম্পাদক মো. আব্দুল হাকীম, ইশা ছাত্র আন্দোলন সিলেট মহানগর সাধারণ সম্পাদক ইসমাইল আহমদ, জেলার সাধারণ সম্পাদক আব্দুল মুক্তাদির চৌধুরী রাকিব, বাংলাদেশ মুজাহিদ কমিটি সিলেট জেলা সদর মুফতি মো. ফখরুদ্দিন প্রমুখ।</body>
</article>
