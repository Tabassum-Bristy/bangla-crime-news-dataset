<article>
  <headline>রিংয়েই বাঙালি নারী বক্সারের রহস্যজনক মৃত্যু!</headline>
  <url>http://dainiksylhet.com/details/158990</url>
  <published_at>  প্রকাশিত হয়েছে : ১:৫৮:৫৯,অপরাহ্ন ০৪ জুলাই ২০১৯</published_at>
  <category>খুন</category>
  <body>দৈনিকসিলেটডেস্ক: গতকাল (বুধবার) সন্ধ্যায় পশ্চিমবঙ্গের ভবানীপুর বক্সিং ক্লাবে অনুশীলন করার সময় মারা গেছেন এক বাঙালি নারী বক্সার। রাজ্যের অন্যতম সেরা ওই বক্সারের নাম জ্যোতি প্রধান। মৃত্যুকালে তার বয়স হয়েছিল মাত্র বিশ (২০)।জানা গেছে, উঠতি এই তারকা বক্সার গতকাল বিকেল ৫টায় রিংয়ে নেমে তিন মিনিট ধরে পরপর দু’বার পাঞ্চিং ব্যাগে ঘুষি মারা অনুশীলন করছিলেন। মাঝখানে নিয়ম মতো এক মিনিট করে বিশ্রামও নিচ্ছিলেন জ্যোটি। তৃতীয়বার টানা তিনমিনিট একই অনুশীলন করার পর জলের গ্লাস তুলে নিয়েছিলেন হাতে। তখনই হঠাৎ মাটিতে লুটিয়ে পড়েন মেয়েদের সিনিয়র বিভাগে রাজ্য চ্যাম্পিয়ন জ্যোতি। যদিও তার মৃত্যুর আসল কারণ জানা যায়নি।ঘটনার বর্ণনা দিতে গিয়ে ওই ক্লাবের এক বক্সার বলেন, জ্যোতির দাঁতে দাঁত লেগে গিয়েছিল। জল গড়িয়ে পড়ছিল মুখের পাশ দিয়ে। ও মাটিতে লুটিয়ে পড়ছে দেখে আমরা চেষ্টা করি জল খাওয়াতে। কিন্তু দাঁত খোলা যাচ্ছে না দেখে সঙ্গে সঙ্গে আমরা সবাই মিলে ট্যাক্সি ডেকে হাসপাতালে নিয়ে আসি। ডাক্তারেরা বলেন, মারা গিয়েছে।’এসময় জ্যোতির চিকিৎসায় অবহেলার অভিযোগ আনেন অন্তত ১০ জন জুনিয়র বক্সার। তারা হাসপাতালের সামনে দাঁড়িয়ে চিকিৎসকদের বিরুদ্ধে গাফিলতির অভিযোগ তোলেন, ‘ডাক্তারেরা ভাল করে দেখেনইনি। হাতে কি একটা লাগিয়ে দিয়ে বললেন, মারা গিয়েছে। আমরা বারবার বললাম, আরও এক বার দেখুন। ওরা গুরুত্বই দিলেন না,’ তীব্র ক্ষোভে বলেন জ্যোতির তিন সতীর্থ।তবে এই অভিযোগের সুনির্দিষ্ট কোনো জবাব পাওয়া যায়নি ইমারজেন্সি বিভাগের কর্তব্যরত কোনো চিকিৎসকের কাছ থেকে। কর্তব্যরত এক মহিলা চিকিৎসক বলেন, ‘আমি কিছু জানি না। আমার নামও জানতে চাইবেন না। সুপারের কাছে যান।’ অন্য আরেকজন বলেন, ‘শিফট বদল হয়েছে। কে বক্সারকে দেখেছেন, জানি না। আমাদের বলার কোনো নিয়ম নেই।’সূত্র : আনন্দবাজার</body>
</article>
