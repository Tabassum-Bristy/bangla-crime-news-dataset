<article>
  <headline>বিশ্বনাথে স্বামীর হাতে স্ত্রী খুন, স্বামী পলাতক</headline>
  <url>http://dainiksylhet.com/details/99217</url>
  <published_at>  প্রকাশিত হয়েছে : ৩:৪৯:৩৬,অপরাহ্ন ২৪ মে ২০১৭</published_at>
  <category>খুন</category>
  <body>দৈনিকসিলেটডটকম: বিশ্বনাথ উপজেলায় পারিবারিক কলহের জের ধরে স্বামীর হাতে স্ত্রী খুন হয়েছেন। ঘটনার পর থেকে ঘাতক স্বামী পলাতক রয়েছে। বুধবার ভোরে উপজেলা সদরের নতুন বাজারস্থ টিএন্ডটি রোডের একটি বাসায় এ ঘটনা ঘটে। নিহত মাশেদা বেগম (৩৫) বিশ্বনাথ উপজেলার মান্দারুকা গ্রামের জিতু মিয়ার স্ত্রী। জিতু মিয়া স্বপরিবারে উপজেলা সদরের ওই বাসায় ভাড়াটে হিসেবে বসবাস করতেন।পুলিশ ও স্থানীয় সূত্র জানায়, জিতু মিয়া ও মাশেদা বেগমের সংসাদের দীর্ঘদিন ধরে কলহ চলে আসছে। এরই জেরে বুধবার ভোরে স্ত্রী মাশেদা বেগমের ঝগড়া হয় জিতু মিয়ার। একপর্যায়ে ধারালো অস্ত্র দিয়ে মাশেদাকে কুপিয়ে গুরুতর আহত করেন জিতু। মাশেদার আর্তচিৎকারে আশপাশের লোকজন এসে তাকে দ্রুত ওসমানী মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক মাশেদাকে মৃত ঘোষণা করেন। বিশ্বনাথ থানার ওসি মনিরুল ইসলাম বলেন, ঘাতক জিতু মিয়া পলাতক। তাকে গ্রেফতারের চেষ্টা চলছে। মাশেদার লাশ ময়নাতদন্তের জন্য ওসমানী হাসপাতালে রাখা হয়েছে।</body>
</article>
