<article>
  <headline>সরকার কোটা সংস্কার আন্দোলনকারীদের সঙ্গে প্রতারণা করেছে: রিজভী</headline>
  <url>http://dainiksylhet.com/details/131741</url>
  <published_at>  প্রকাশিত হয়েছে : ৪:০৪:০৯,অপরাহ্ন ০১ জুলাই ২০১৮</published_at>
  <category>খুন</category>
  <body>দৈনিকসিলেটডেস্ক:  প্রধানমন্ত্রী শেখ হাসিনা কোটা সংস্কার আন্দোলনকারী শিক্ষার্থীদের সঙ্গে প্রতারণা করেছেন বলে অভিযোগ করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী। রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে রিজভী এ অভিযোগ করেন।বিএনপির এই নেতা বলেন, বেছে বেছে আন্দোলনে নেতৃত্বদানকারীদের ‘ধারালো অস্ত্র’ দিয়ে আঘাত করে গুরুতর আহত করা হয়েছে। শিক্ষার্থীদের কোটা সংস্কারের দাবি মেনে নেওয়াটা ছিল প্রধানমন্ত্রীর ‘তামাশা’।ছাত্রলীগের বিষয়ে রিজভী বলেন, শিক্ষাঙ্গনকে বাকশালী খাঁচায় বন্দী করার জন্যই বর্তমান প্রজন্মের ছাত্রলীগকে তৈরি করা হয়েছে। বর্তমানে খুন, জখম, হাঙ্গামা, হল দখল, সিট বাণিজ্য, শিক্ষক-ছাত্রছাত্রীকে লাঞ্ছিত করার প্রতীকে পরিণত হয়েছে বর্তমান ছাত্রলীগ। সে জন্যই পুলিশের পাশাপাশি কোটা সংস্কার আন্দোলনরত শিক্ষার্থীদের ক্ষতবিক্ষত করতে ছাত্রলীগও নেমে পড়েছে।গতকাল শনিবার কোটা সংস্কার আন্দোলনকারীদের ওপর ছাত্রলীগের হামলার তীব্র নিন্দা, প্রতিবাদ ও ধিক্কার জানান রিজভী।বিএনপি নেতা রিজভী দলের পক্ষ থেকে অবিলম্বে খালেদা জিয়ার নিঃশর্ত মুক্তি এবং তাঁকে ইউনাইটেড হাসপাতালে চিকিৎসা করানোর দাবি জানান।সংবাদ সম্মেলনে বিএনপির যুগ্ম মহাসচিব সৈয়দ মোয়াজ্জেম হোসেন আলাল, খায়রুল কবির খোকন, সহসাংগঠনিক সম্পাদক আবদুস সালাম আজাদ প্রমুখ উপস্থিত ছিলেন।</body>
</article>
