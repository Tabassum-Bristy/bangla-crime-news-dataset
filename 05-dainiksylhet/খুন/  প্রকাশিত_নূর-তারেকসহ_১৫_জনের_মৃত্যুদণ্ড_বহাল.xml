<article>
  <headline>নূর-তারেকসহ ১৫ জনের মৃত্যুদণ্ড বহাল</headline>
  <url>http://dainiksylhet.com/details/106220</url>
  <published_at>  প্রকাশিত হয়েছে : ৫:৪৯:২৭,অপরাহ্ন ২২ আগস্ট ২০১৭</published_at>
  <category>খুন</category>
  <body>দৈনিকসিলেটডেস্ক:  নারায়ণগঞ্জের আলোচিত সাত খুন মামলায় বহিষ্কৃত আওয়ামী লীগ নেতা নূর হোসেন, র‌্যাব-১১-এর সাবেক অধিনায়ক চাকরিচ্যুত লে. কর্নেল তারেক সাঈদ মোহাম্মদ, মেজর আরিফ হোসেন ও লে. কমান্ডার মাসুদ রানাসহ ১৫ জনের ফাঁসি বহাল রেখেছেন হাইকোর্ট। মামলার ডেথ রেফারেন্স ও আসামিদের আপিলের রায়ে মঙ্গলবার বিচারপতি ভবানী প্রসাদ সিংহ ও বিচারপতি মোস্তফা জামান ইসলামের যুগ্ম-বেঞ্চ এই রায় দেন। এছাড়া নিম্ন আদালতে মৃত্যুদণ্ডপ্রাপ্ত মোট ২৬ জনের বাকি ১১ জনের সাজা কমিয়ে যাবজ্জীবন করেছেন আদালত। উল্লেখ্য, ২০১৪ সালের ২৭ এপ্রিল বেলা দেড়টার দিকে ঢাকা-নারায়ণগঞ্জ লিংক রোড থেকে অপহৃত হন নারায়ণগঞ্জ সিটি করপোরেশনের কাউন্সিলর নজরুল ইসলাম, আইনজীবী চন্দন সরকার, নজরুলের বন্ধু মনিরুজ্জামান স্বপন, তাজুল ইসলাম, লিটন, গাড়িচালক জাহাঙ্গীর আলম ও চন্দন সরকারের গাড়িচালক মো. ইব্রাহীম। ঘটনার তিন দিন পর ৩০ এপ্রিল শীতলক্ষ্যা নদীতে একে একে ভেসে ওঠে ছয়টি লাশ। পরদিন মেলে আরেকটি লাশ। ঘটনার এক দিন পর কাউন্সিলর নজরুলের স্ত্রী সেলিনা ইসলাম বাদী হয়ে আওয়ামী লীগের স্থানীয় নেতা (পরে বহিষ্কৃত) নূর হোসেনসহ ৬ জনের নাম উল্লেখ করে ফতুল্লা মডেল থানায় মামলা করেন।আইনজীবী চন্দন সরকার ও তার গাড়িচালক ইব্রাহিম হত্যার ঘটনায় একই থানায় আরেকটি মামলা করেন নিহত চন্দন সরকারের জামাতা বিজয় কুমার পাল।পরে দুটি মামলা একসঙ্গে তদন্ত করে পুলিশ। ১১ মাস তদন্তের পর ২০১৫ সালের ৮ এপ্রিল র্যা বের সাবেক ২৫ কর্মকর্তা ও সদস্যসহ ৩৫ জনের বিরুদ্ধে অভিযোগপত্র দেয় পুলিশ।নিম্ন আদালতের রায়ে ৩৫ আসামির মধ্যে ২৬ জনকে মৃত্যুদণ্ড দেওয়া হয়। বাকি ৯ জন বিভিন্ন মেয়াদে কারাদণ্ডে দণ্ডিত হন। আসামিদের মধ্যে ২৩ জন কারাগারে রয়েছেন।ওই রায়ে মৃত্যুদণ্ডপ্রাপ্ত ২৬ আসামি হলেন- র‌্যাব-১১-এর সাবেক অধিনায়ক চাকরিচ্যুত লে. কর্নেল তারেক সাঈদ মোহাম্মদ, মেজর আরিফ হোসেন, লে. কমান্ডার মাসুদ রানা, হাবিলদার এমদাদুল হক, আরওজি-১ আরিফ হোসেন, ল্যান্স নায়েক হীরা মিয়া, ল্যান্স নায়েক বেলাল হোসেন, সিপাহি আবু তৈয়ব, কনস্টেবল মো. শিহাব উদ্দিন, এসআই পূর্ণেন্দ বালা, সৈনিক আবদুল আলীম (পলাতক), সৈনিক মহিউদ্দিন মুন্সী (পলাতক), সৈনিক আসাদুজ্জামান নূর, সৈনিক আল আমিন (পলাতক), সৈনিক তাজুল ইসলাম (পলাতক), সার্জেন্ট এনামুল কবীর (পলাতক)।আর মৃত্যুদণ্ড পাওয়া বাকিরা হলেন-নারায়ণগঞ্জ সিটি করপোরেশনের সাবেক কাউন্সিলর নূর হোসেন, তার সহযোগী মিজানুর রহমান দীপু, রহম আলী, আলী মোহাম্মদ, আবুল বাশার, মোর্তুজা জামান (চার্চিল), সেলিম (পলাতক), সানাউল্লাহ ছানা (পলাতক), ম্যানেজার শাহজাহান (পলাতক) ও ম্যানেজার জামাল উদ্দিন (পলাতক)।মৃত্যুদণ্ডপ্রাপ্ত আসামিদের মধ্যে নয়জনই পলাতক।এছাড়া বিভিন্ন মেয়াদে কারাদণ্ড পাওয়া আসামিরা হলেন- র‌্যাব-১১-এর সাবেক সদস্য এএসআই আবুল কালাম আজাদ (অপহরণের দায়ে ১০ বছর), এএসআই বজলুর রহমান (সাক্ষ্য-প্রমাণ সরানোর দায়ে ৭ বছর), এএসআই কামাল হোসেন (পলাতক) (অপহরণের দায়ে ১০ বছর), করপোরাল মোখলেছুর রহমান (পলাতক) (অপহরণের দায়ে ১০ বছর), করপোরাল রুহুল আমিন (অপহরণের দায়ে ১০ বছর), হাবিলদার নাসির উদ্দিন (সাক্ষ্য-প্রমাণ সরানোর দায়ে ৭ বছর), কনস্টেবল বাবুল হাসান (অপহরণের দায়ে ১০ বছর), কনস্টেবল হাবিবুর রহমান (পলাতক) (অপহরণের দায়ে ১০ বছর, সাক্ষ্য-প্রমাণ সরানোর দায়ে ৭ বছর) ও সৈনিক নুরুজ্জামান (অপহরণের দায়ে ১০ বছর)।</body>
</article>
