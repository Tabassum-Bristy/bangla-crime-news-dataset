<article>
  <headline>ফেনীতে মা ও শিশুকন্যা খুন</headline>
  <url>http://dainiksylhet.com/details/99405</url>
  <published_at>  প্রকাশিত হয়েছে : ৯:০৯:২৫,অপরাহ্ন ২৬ মে ২০১৭</published_at>
  <category>খুন</category>
  <body>দৈনিকসিলেটডেস্ক:ফেনীর ফুলগাজীতে মা ও তার শিশু কন্যাকে নৃশংস ভাবে হত্যা করেছে দুর্বৃত্তরা। হত্যার পর লাশ তোষকের নিচে চাপা দিয়ে পালিয়ে যায় ঘাতক। বুধবার মধ্যরাতে পুলিশ মা বিবি ফাতেমা সাথী (২৫) ও মেয়ে শান্তিকা ইসলাম ইসমা’র (৪) লাশ উদ্ধার করে। ঘটনার সঙ্গে জড়িত সন্দেহে রাতেই দু’জনকে আটক করেছে বলে জানিয়েছে ফেনীর পুলিশ সুপার এস এম জাহাঙ্গীর আলম সরকার। নিহত সাথীর মা হোসনে আরা বেগম জানান, ফুলগাজী জিএমহাট ইউনিয়নের পূর্ব বশিকপুর গ্রামের বহর আলী ভূঁইয়া বাড়ির মনির আহম্মদ ভূঁইয়ার ছোট মেয়ে বিবি ফাতেমা সাথীর মোবাইল ফোনে মিস কলের সূত্র ধরে ৭ বছর আগে প্রেমের সম্পর্ক তৈরি হয় সদর উপজেলার কাজিরবাগ ইউনিয়নের রাণীরহাট ভূঞা বাড়ির আব্দুল লতিফ ওরফে রঙ্গিন কোম্পানির ছেলে শাহাদাত হোসেন রিমন (৩৫)-এর। পরবর্তীতে মেয়ে ও ছেলের অবাধ মেলামেশার কারণে স্থানীয় সমাজপতিদের চাপে সাথীর সঙ্গে রিমনের বিয়ে হয়। বিয়ের পর থেকে রিমনের আসল রূপ ধরা পড়তে শুরু করে। স্থানীয়ভাবে সন্ত্রাসী কর্মকাণ্ডের সঙ্গে জড়িত থাকায় তার বিরুদ্ধে বিভিন্ন সময়ে ডজন খানেক মামলা হয়। এসব বিষয় জানাজানি হলে সাথীর সঙ্গে রিমনের পারিবারিক বিরোধ দেখা দেয়। এতে সাথী বাবার বাড়িতে থাকতে শুরু করে। নিহতের বড় বোন বিবি কুলসুম জানান, মেয়েদের পটিয়ে বিয়ে করা, অপহরণ, নির্যাতন, মাদক ব্যবসার সঙ্গে তার বোন জামাই রিপন যুক্ত ছিল। চার বছর আগে রিমন ও সাথীর ঘরে শিশু সন্তান শান্তিকা ইসলাম ইসমা জন্ম নেয়। এক বছর আগে সাথী তার স্বামী রিমনের বাড়ি ফিরে গেলে শুরু হয় নির্যাতন। এক পর্যায়ে চার মাস আগে রিমনের সঙ্গে সাথীর বিয়ে বিচ্ছেদ হয়। এর কিছুদিন পর রিমন অপহরণ মামলায় জেলে হাজতে চলে যায়। জেলে যাওয়ার পরও বিভিন্ন ভাবে সাথী ও তার বাবার পরিবারকে হুমকি দিতে থাকে রিমন ও তার বন্ধুরা। নিহতের মেজ বোন বিবি আয়েশা কলি জানান, বুধবার সকালে তার মা বাড়ি থেকে চিকিৎসার জন্য ফেনীতে তার বাসায় যায়। এসময় ছোট বোন সাথী ও তার মেয়ে ইসমা বাড়িতে একা ছিল। সন্ধ্যায় তাদের কোনো সাড়া-শব্দ না পেয়ে তার ভাগিনা ঘরে প্রবেশ করে। এসময় ঘরের একটি কক্ষে সাথী ও তার মেয়ে ইসমার রক্তাক্ত মরদেহ দেখতে পায়। বিকাল থেকে সন্ধ্যার আগে কোনো এক সময় দুর্বৃত্তরা ঘরের মধ্যে তাদের দুজনকে ধারালো অস্ত্র দিয়ে আঘাত করে ও শ্বাসরোধ করে নৃশংসভাবে হত্যার পর লাশ তোষকে মুড়িয়ে পালিয়ে যায়। ফুলগাজী উপজেলা পরিষদের চেয়ারম্যান আবদুল আলিম জানান, পরিবারের স্বজনের সঙ্গে আলাপ করে প্রথমে জোড়া এ হত্যার সঙ্গে সাথীর সাবেক স্বামী রিমনকে জড়ানো হলেও মধ্যরাতে কারাকর্তৃপক্ষের সঙ্গে পুলিশ যোগাযোগ করে নিশ্চিত হয় রিমন কারাগারে বন্দি রয়েছে। খবর পেয়ে মধ্যরাতে ফেনী জেলা প্রশাসক মনোজ কুমার রায়, পুলিশ সুপার এস এম জাহাঙ্গীর আলম সরকার, উপজেলা নির্বাহী কর্মকর্তাসহ প্রশাসনের ঊর্ধ্বতন কর্মকর্তারা ঘটনাস্থল পরিদর্শন করেন। ফুলগাজী থানার অফিসার ইনচার্জ (ওসি) এম এম মোর্শেদ জানান, নিহতদের লাশ উদ্ধার করে ময়নাতদন্তের জন্য ফেনী জেলা সদর হাসপাতাল মর্গে প্রেরণ করা হয়েছে। পুলিশ ঘটনার সঙ্গে জড়িত সন্দেহে দুইজনকে আটক করেছে।</body>
</article>
