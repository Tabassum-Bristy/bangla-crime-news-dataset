<article>
  <headline>বিএনপি নির্বাচনে না আসলে খালি মাঠে গোল দেব : নাসিম</headline>
  <url>http://dainiksylhet.com/details/137340</url>
  <published_at>  প্রকাশিত হয়েছে : ৬:৫৩:০৮,অপরাহ্ন ০৪ সেপ্টেম্বর ২০১৮</published_at>
  <category>খুন</category>
  <body>দৈনিকসিলেটডটকম:  স্বাস্থ্যমন্ত্রী মোহাম্মদ নাসিম বলেছেন, আগামী জাতীয় নির্বাচনের বিএনপি যদি নির্বাচনের মাঠে না আসে তাহলে প্রয়োজনে খালি মাঠে গোল দেবে আওয়ামী লীগ। নির্বাচন কমিশন রেফারির ভূমিকা পালন করবে। খেলার মাঠে শেখ হাসিনা গোল মিস করবে না। বিএনপি আগের বার ট্রেন মিস করে আম-ছালা দুটি হারিয়েছেন। এবার আশা করবো মাঠে এসে খেলবেন। জনগণের রায় যা হবে আমরা তা মেনে নেব। মঙ্গলবার বিকেল সাড়ে ৩টার দিকে মৌলভীবাজারের জুড়ী উপজেলা স্বাস্থ্য কমপ্লেক্স উদ্বোধন শেষে উপজেলা আওয়ামী লীগের আয়োজিত সুধী সমাবেশে প্রধান অতিথির বক্তব্যে মন্ত্রী এসব কথা বলেন।আওয়ামী লীগের প্রেসিডিয়াম সদস্য বলেন, তত্ত্বাবধায়ক সরকারের অধীনে নির্বাচন আর জীবনেও হবে না। শেখ হাসিনারই অধীনে আগামী নির্বাচন হবে। নির্বাচনের আর মাত্র দুই মাস বাকি। এসব দুঃস্বপ্ন ভুলে সাহস থাকলে বিএনপিকে মাঠে এসে খেলার আহ্বান করেছেন তিনি। বিএনপি নেত্রী খালেদা জিয়ার সমালোচনা করে নাসিম বলেন, তিনি দুর্নীতির দায়ে জেল খাটছেন। এখানে আওয়ামী লীগের কোনো ভূমিকা নেই। আদালত তাকে কারাভোগ করতে নির্দেশ দিয়েছে। এটা আওয়ামী লীগ করেনি। সুতরাং আওয়ামী লীগকে দোষারূপ করে লাভ নেই। তিনি আরও বলেন, বিএনপির শাসনামলে দেশে অরাজকতা সৃষ্টি হয়েছিল। খালেদা সরকার খুনিদের বিচার না করে প্রশ্রয় দিয়েছিল। যুদ্ধাপরাধী ও বঙ্গবন্ধুর খুনিদের সঙ্গে করে ঘুরেছেন। কিন্তু আওয়ামী লীগ ক্ষমতায় এসে এসব খুনী ও অপরাধীদের বিচার করেছে। খালেদা জিয়া জঙ্গিবাদকে প্রশ্রয় দিয়েছিলেন কিন্তু শেখ হাসিনা এসে কঠোর হাতে দমন করেছেন।জাতীয় সংসদের হুইপ মো. শাহাব উদ্দিনের সভাপতিত্বে সমাবেশে অন্যান্যদের মধ্যে বক্তব্য রাখেন-মৌলভীবাজার ২ আসনের সংসদ সদস্য আব্দুল মতিন, জেলা আওয়ামী লীগের সভাপতি নেছার আহমদ, সাধারণ সম্পাদক মিছবাউর রহমান, জুড়ী উপজেলা চেয়ারম্যান গুলশান আরা মিলি, বড়লেখা উপজেলা চেয়ারম্যান রফিকুল ইসলাম সুন্দর, কুলাউড়া উপজেলা চেয়ারম্যান কামরুল ইসলাম, মৌলভীবাজার পৌরসভার মেয়র ফজলুর রহমান, জুড়ী উপজেলা আওয়ামী লীগের আহ্বায়ক বদরুল হোসেন প্রমুখ।এতে স্বাস্থ্য বিভাগের পরিচালক হাসেম খান, জেলা প্রশাসক মো. তোফায়েল ইসলাম, পুলিশ সুপার মোহাম্মদ শাহ জালাল, ভারপ্রাপ্ত সিভিল সার্জন বিরেন্দ্র ভৌমিক, জুড়ী উপজেলা নির্বাহী কর্মকর্তা (ইউএনও) অসীম কুমার বণিক সহ বিভিন্ন প্রশাসনিক কর্মকর্তারা উপস্থিত ছিলেন।</body>
</article>
