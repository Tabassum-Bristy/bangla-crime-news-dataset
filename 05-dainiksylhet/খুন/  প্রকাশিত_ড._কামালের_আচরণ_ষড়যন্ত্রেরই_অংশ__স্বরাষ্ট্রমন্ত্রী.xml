<article>
  <headline>ড. কামালের আচরণ ষড়যন্ত্রেরই অংশ : স্বরাষ্ট্রমন্ত্রী</headline>
  <url>http://dainiksylhet.com/details/144970</url>
  <published_at>  প্রকাশিত হয়েছে : ৩:৫৩:০০,অপরাহ্ন ১৫ ডিসেম্বর ২০১৮</published_at>
  <category>খুন</category>
  <body>দৈনিকসিলেটডেস্ক:  জাতীয় ঐক্যফ্রন্টের শীর্ষ নেতা ও গণফোরাম সভাপতি ড. কামাল হোসেন সাংবাদিকদের সঙ্গে যে আচরণ করেছেন তা ষড়যন্ত্রেরই অংশ বলে অভিযোগ করেছেন স্বরাষ্ট্রমন্ত্রী আসাদুজ্জামান খাঁন কামাল।শনিবার রাজধানীর ফার্মগেট এলাকায় খামার বাড়ি কৃষিবিদ ইনস্টিটিউটের সামনে সাংবাদিকদের প্রশ্নের জবাবে এমন অভিযোগ করেন তিনি।এর আগে জাতীয় সংসদ ভবনের দক্ষিণ প্লাজার সামনে থেকে ‘বিজয়ের পতাকা’ শিরোনামে পতাকা মিছিলে অংশ নেন স্বরাষ্ট্রমন্ত্রী। মিছিলটি জাতীয় সংসদ ভবনের সামনের রাস্তা ঘুরে কৃষিবিদ ইনস্টিটিউটে এসে শেষ হয়।সাংবাদিকদের প্রশ্নের জবাবে তিনি বলেন, মিরপুরে শহীদ বুদ্ধিজীবী স্মৃতিসৌধে সাংবাদিকদের সঙ্গে যে আচরণ করা হয়েছে, সেটি কোনোভাবেই কাম্য নয়। এই আচরণ তাদের ষড়যন্ত্রের একটি অংশ।তিনি আরও বলেন, সংসদে দুটো আসন পাওয়ার জন্য বিএনপি-জামায়াতের সঙ্গ নিয়েছে, খুনি রাজাকারদের সঙ্গে হাত মিলিয়েছে তারা। এটা খুবই জঘন্য ব্যাপার।স্বরাষ্ট্রমন্ত্রী বলেন, শহীদ বুদ্ধিজীবী স্মৃতিসৌধ থেকে বেরিয়ে যাওয়ার পর ড. কামাল হোসেনের গাড়িতে হামলা হয়নি, তার দুটি গাড়ির গ্লাস ভেঙে গেছে। এ বিষয়ে থানায় একটি সাধারণ ডায়েরি (জিডি) হয়েছে। ওই ঘটনার তদন্ত করে ব্যবস্থা নেয়া হবে। তিনি বলেন, বিএনপির কোনো নেতাকর্মীকে নতুন করে কোনো মামলায় গ্রেফতার করা হচ্ছে না। আইনশৃঙ্খলা রক্ষাকারী বাহিনী সুনির্দিষ্ট অভিযোগের ভিত্তিতে আসামিদের গ্রেফতার করছে। তাদের অনেকের বিরুদ্ধে ওয়ারেন্ট আছে। পুলিশ সেসব তদন্ত করেই ব্যবস্থা নিচ্ছে৷</body>
</article>
