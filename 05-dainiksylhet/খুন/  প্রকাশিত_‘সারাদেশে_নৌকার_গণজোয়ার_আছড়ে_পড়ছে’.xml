<article>
  <headline>‘সারাদেশে নৌকার গণজোয়ার আছড়ে পড়ছে’</headline>
  <url>http://dainiksylhet.com/details/144855</url>
  <published_at>  প্রকাশিত হয়েছে : ৬:৩৩:৪৪,অপরাহ্ন ১৩ ডিসেম্বর ২০১৮</published_at>
  <category>খুন</category>
  <body>দৈনিকসিলেটডেস্ক: আওয়ামী লীগের সাধারণ সম্পাদক ও সড়ক পরিবহন সেতুমন্ত্রী ওবায়দুল কাদের বলেছেন, ‘সারাদেশে নৌকার গণজোয়ার আছড়ে পড়ছে।’ বৃহস্পতিবার (১৩ ডিসেম্বর) দুপুরে কেন্দ্রীয় শহীদ মিনার থেকে আওয়ামী লীগের প্রচারাভিযান উদ্বোধনের সময় তিনি এ কথা বলেন।ওবায়দুল কাদের বলেন, ‘আজকে শিল্পী, সাহিত্যিক, বুদ্ধিজীবী, ক্রীড়া ব্যক্তিত্বের সবাই বসে আছেন একটি চেতনাকে হৃদয়ে ধারণ করে। আমাদের দেশের সাংস্কৃতিক অঙ্গন এখন মরা গাঙ নয়। সারাদেশের নৌকার যে গণজোয়ার, তা আছড়ে পড়ছে সাংস্কৃতিক অঙ্গনে। নবমুকুটে তারা আবার পরাজিত করবে সাম্প্রদায়িক অপশক্তিকে।’নির্বাচনে আওয়ামী লীগ বিজয়ী হবে দাবি করে ওবায়দুল কাদের বলেন, ‘এই প্রচণ্ড রোদের মধ্যে আপনারা বসে আছেন, এটা একটা চেতনার বিষয়, আদর্শের বিষয়। এই আদর্শ, চেতনা, মূল্যবোধ আপনাদের এখানে বসিয়ে রেখেছে। এতে বোঝা যায় আগামী নির্বাচনে আমরাই বিজয়ী হবো।’ তারকাদের নিয়ে আ.লীগের নির্বাচনি প্রচারণা শুরু (ছবি: নাসিরুল ইসলাম) ওবায়দুল কাদের বলেন, ‘১৯৭১ সালে বঙ্গবন্ধু শেখ মুজিবুর রহমানের নেতৃত্বে আমরা পাকিস্তানি হানাদার বাহিনীকে পরাজিত করেছি। এবার ২০১৮ সালে আমরা শপথ নেবো, একাত্তরের পরাজিত শক্তি যারা আজও আছে এই বাংলার মাটিতে, সাম্প্রদায়িক অপশক্তি, যার নেতৃত্বে রয়েছে মুক্তিযোদ্ধা ‘বাই চান্স’ জেনারেল জিয়াউর রহমানের দল বিএনপি। এই দল খুনিদের দল, দুর্নীতিবাজদের দল, যারা পাঁচবার দুর্নীতিতে চ্যাম্পিয়ন হয়েছে। আজকে এই দলের নেতা পলাতক, সাজাপ্রাপ্ত আসামি। আজকে কামাল হোসেন, মোস্তফা মহসিন মন্টু, কাদের সিদ্দিকীর নেতৃত্ব দিচ্ছে লন্ডন থেকে খুনি, দুর্নীতিবাজ তারেক রহমান। সে একসময়ের হাওয়া ভবনের যুবরাজ। আগামী নির্বাচনেই পরিষ্কার হয়ে যাবে জনগণ শেখ হাসিনার উন্নয়নের পক্ষে থাকবে নাকি খুনি, দুর্নীতিবাজ, সাম্প্রদায়িক শক্তির পক্ষে থাকবে।’</body>
</article>
