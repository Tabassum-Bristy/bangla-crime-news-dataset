<article>
  <headline>এরশাদ বাসাতেই, দাবি হাওলাদারের</headline>
  <url>http://dainiksylhet.com/details/143780</url>
  <published_at>  প্রকাশিত হয়েছে : ৭:৪০:৫৮,অপরাহ্ন ০১ ডিসেম্বর ২০১৮</published_at>
  <category>খুন</category>
  <body>দৈনিকসিলেটডেস্ক:মহাজোটের আসন ভাগাভাগি নিয়ে টানাপোড়েনের মধ্যে জাতীয় পার্টির চেয়ারম্যান হুসেইন মুহম্মদ এরশাদ নিজ বাসাতেই আছেন বলে দাবি করেছেন দলটির মহাসচিব রুহুল আমিন হাওলাদার। এটা নিয়ে কোনো বিভ্রান্তি না ছড়িয়ে প্রয়োজনে সাংবাদিকদের খোঁজ নিয়ে দেখার আহ্বান জানিয়েছেন তিনি।শনিবার আগারগাঁওয়ে নির্বাচন কমিশন কার্যালয়ে সাংবাদিকদের সঙ্গে আলাপকালে হাওলাদার এই দাবি করেন। এর আগে তিনি প্রধান নির্বাচন কমিশনারের সঙ্গে সাক্ষাৎ করেন। এসময় দলের প্রেসিডিয়াম সদস্য কাজী ফিরোজ রশীদও উপস্থিত ছিলেন।এরশাদ সিএমএইচে ভর্তি এমন খবর কয়েক দিন ধরেই শোনা যাচ্ছিল। এর মধ্যে ক্ষমতাসীন আওয়ামী লীগের সাধারণ সম্পাদক ওবায়দুল কাদের সাংবাদিকদের জানিয়েছেন, এবার এরশাদ সত্যি সত্যিই অসুস্থ, এজন্য তিনি হাসপাতালে ভর্তি হয়েছেন। তবে অনেকের সন্দেহ, মহাজোট প্রশ্নে আসন ভাগাভাগি নিয়ে ক্ষমতাসীন দলের সঙ্গে টানাপড়েন থাকায় তিনি সিএমএইচে ভর্তি হয়েছেন। ২০১৪ সালের নির্বাচনের আগে এমনটাই ঘটেছিল বলে মনে করেন কেউ কেউ।এরশাদের অবস্থান সম্পর্কে জানতে সাংবাদিকরা প্রশ্ন করেন হাওলাদারকে। জবাবে তিনি বলেন, ‘আমরা দলের চেয়ারম্যানের মনোনয়নপত্র জমা দিয়েছি। তার নির্বাচন আমরাই করছি। গত পাঁচ দিন আগে আমি বলেছিলাম যে তিনি ফিরে আসবেন। তিনি এখন বাসাতেই আছেন। আপনারা খোঁজ নিয়ে দেখুন। আমি আশা করি যত কথাই পত্রিকার পাতায় আসুক, সত্যতা কেউ খুঁজে পাবে না, এগুলো বিভ্রান্তিকর।’হাওলাদার বলেন, ‘জনগণ আমাদের সাথে আছে। মানুষ আমাদের ওপর আস্থা রাখে। আমরা যে ৪৫ বছর ধরে রাজনীতি করছি এটাকে ধুলায় মিশিয়ে দেয়ার জন্য তারা যড়যন্ত্র করছে।’মনোনয়ন বাণিজ্য নিয়ে প্রার্থীদের অভিযোগ প্রসঙ্গে তিনি বলেন, ‘অনেকে হতাশা থেকে এই অভিযোগ তুলতে পারেন। গণমাধ্যমে যে খবর এসেছে তার সত্যতা খুঁজে পাওয়া যাবে না। মনোনয়ন বাণিজ্যের অভিযোগ মিথ্যা, বানোয়াট ও ভিত্তিহীন।’</body>
</article>
