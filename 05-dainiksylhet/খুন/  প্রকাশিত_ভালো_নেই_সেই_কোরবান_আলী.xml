<article>
  <headline>ভালো নেই সেই কোরবান আলী</headline>
  <url>http://dainiksylhet.com/details/116943</url>
  <published_at>  প্রকাশিত হয়েছে : ১০:১৯:০২,অপরাহ্ন ০৯ জানুয়ারি ২০১৮</published_at>
  <category>খুন</category>
  <body>দৈনিকসিলেটডেস্ক:বয়সের ভারে নুয়ে পড়া কোরবান আলী ভালো নেই। মানিকগঞ্জের ঘিওর উপজেলার শ্রীধরনগর গ্রামের বাসিন্দা এই মানুষটি বর্তমানে রোগে-শোকে জর্জরিত। অথচ কোরবান আলী ছিলেন বিএনপির প্রতিষ্ঠাতা শহীদ প্রেসিডেন্ট জিয়াউর রহমানের একজন নিবেদিত ভক্ত। জিয়াউর রহমানকে হত্যার পর টানা ১৮ দিন জিয়ার মাজারের সামনে অনশন করে প্রতিবাদ জানিয়ে গুরুতর অসুস্থ হয়ে পড়েছিলেন তিনি। বিএনপির এ প্রজন্মের অনেকেই জানেন না তার এই ইতিহাস। জিয়াউর রহমানের আদর্শের এই সৈনিক কোরবান আলীর খোঁজখবর নিতে সোমবার তার বাড়ি ছুটে যান বিএনপির চেয়ারপারসনের উপদেষ্টা ও মানিকগঞ্জ জেলা বিএনপির সভাপতি আফরোজা খান রিতার নেতৃত্বে একদল নেতাকর্মী। আফরোজা খান রিতাকে কাছে পেয়ে প্রায় একশ’ বছরের বৃদ্ধ কোরবান আলী এবং তার পরিবারের সদস্যরা আবেগাপ্লুত হয়ে পড়েন। এসময় আফরোজা খান রিতা কোরবান আলীর বাড়িতে কিছু সময় কাটান। অসুস্থ কোরবান আলীর সঙ্গে কথা বলেন, সান্ত্বনা দেন এবং মাথায় হাত বুলিয়ে দেন। তিনি আফরোজা খান রিতাকেও দোয়া করে দেন। সরজমিন কোরবান আলীর বাড়ি গিয়ে দেখা গেছে, বয়সের প্রায় শেষপ্রান্তে এসেও জিয়াউর রহমান এবং বিএনপির প্রতি তার ভালোবাসার কথাগুলো বলার চেষ্টা করেন। কথাগুলো তেমন স্পষ্ট করে বোঝা না গেলেও সেই ১৯৮১ সালে তিনি জিয়াউর রহমানের মৃত্যুর পর যা যা করেছেন সেই সব পত্রিকার কাটিং এবং জিয়াউর রহমান স্বাক্ষরিত কাগজপত্রগুলো আফরোজা খান রিতাকে দেখান কোরবান আলীর পরিবার। কাগজপত্র দেখে অভিভূত হয়ে যান আফরোজা খান রিতা ও বিএনপি নেতৃবৃন্দ। পুরনো সংরক্ষিত একটি পত্রে দেখা যায় জিয়াউর রহমানের মৃত্যুর আগে প্রেসিডেন্ট জিয়াউর রহমানকে দেশ গড়ার ব্রত নিয়ে কাজ করার পরামর্শ দিয়ে তার কাছে একটি বার্তা পঠিয়েছিলেন এই কোরবান আলী। ওই বার্তা পাঠানোর পর জিয়াউর রহমানও কোরবান আলীকে শুভেচ্ছা পত্র দিয়েছিলেন। জিয়াউর রহমান স্বাক্ষরিত সেই পত্রটিও তিনি যত্ন সহকারে রেখে দিয়েছেন। কোরবান আলীর বড় ছেলে মো. সেলিম মিয়া জানালেন, তার বাবার সেই বীরত্বের কথাগুলো। বললেন, ১৯৮১ সালে যখন প্রেসিডেন্ট জিয়াউর রহমান ঘাতকদের হাতে খুন হন তখন আমার বাবা পাগলের মতো হয়ে পড়েন। ছুটে যান ঢাকায়। ঢাকায় জিয়াউর রহমানের মাজারের সামনে জিয়ার ছবি বুকে ধারণ করে হত্যার প্রতিবাদ, জিয়া পরিবারকে ঢাকায় বাসস্থানের ব্যবস্থা, গাড়ি, অনুদান ও ভাতার দাবিতে টানা ১৮ দিন না খেয়ে অনশন করেন। ১৮ দিন পর পুলিশ জিয়ার মাজার থেকে তাকে তেজগাঁও থানায় নিয়ে যায়। এরপর সেখান থেকে অসুস্থ বাবাকে পাঠানো হয় ঘিওর থানায়। আমাদের খবর দেয়া হয় বন্ড সই দিয়ে বাবাকে বাড়ি নিয়ে যেতে। কিন্তু বাবা আমাদের সাফ জানিয়ে দেন কোনো কাগজে সই না করতে। পরে থানায় আরো বেশি অসুস্থ হয়ে পড়লে দ্রুত পাঠানো হয় ঢাকা মেডিকেল কলেজ হাসপাতালে। তার এই দাবির পরিপ্রেক্ষিতে তৎকালীন সরকার খালেদা জিয়াকে ঢাকার ক্যান্টনমেন্টের একটি বাড়ি দেন বলে কোরবান আলীর বড় ছেলে জানান।</body>
</article>
