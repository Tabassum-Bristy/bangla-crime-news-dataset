<article>
  <headline>আবুধাবিতে পতিতাবৃত্তি ও হত্যার অভিযোগে ১০ বাংলাদেশি আটক</headline>
  <url>http://dainiksylhet.com/details/123216</url>
  <published_at>  প্রকাশিত হয়েছে : ১:৪১:৪১,অপরাহ্ন ২৩ মার্চ ২০১৮</published_at>
  <category>খুন</category>
  <body>দৈনিকসিলেটডেস্ক: আবুধাবির একটি শিল্প এলাকায় ৪ ব্যক্তিকে হত্যার অভিযোগে ১০ বাংলাদেশি নাগরিককে আটক করেছে স্থানীয় পুলিশ। দেশটির সংবাদ মাধ্যম খালিজ টাইমসের প্রতিবেদনে বলা হয়েছে, মুসাফফাহ শিল্পাঞ্চলের শ্রমিকদের একটি আবাসন ঘর থেকে সম্প্রতি দুই পুরুষ শ্রমিক ও দুই নারীর মৃতদেহ উদ্ধার করা হয়েছে।পুলিশ জানায়, এক শ্রমিক তার প্রতিবেশী একটি ঘর থেকে পঁচা ও গলা দুর্গন্ধ পেয়ে পুলিশকে জানালে তারা অনুসন্ধান চালিয়ে মরদেহগুলো উদ্ধার করে। মরদেহগুলো বেশ কয়েক ঘণ্টা থেকে সেই ঘরে ছিল। তবে এখনও মৃত্যুর প্রকৃত কারণ জানাতে পারেনি পুলিশ। এছাড়া নিহতদের পরিচয়ও প্রকাশ করা হয়নি।উল্লেখ্য, আবুধাবিতে পুরুষ শ্রমিকদের আবাসিক ভবনে নারীদের উপস্থিতি দেশটির শ্রম আইনের সুস্পষ্ট লঙ্ঘন। জানা গেছে, তদন্ত শেষেই ওই ১০ বাংলাদেশি পুরুষকে গ্রেফতার করা হয়েছে। তারা ওই ঘরের বাসিন্দা ছিলেন। ধারণা করা হচ্ছে এ খুনের সঙ্গে তারা জড়িত।তদন্তে আরও ওঠে এসেছে, গ্রেফতাররা তাদের কক্ষকে পতিতাবৃত্তির জন্য ব্যবহার করতো। টাকার বিনিময়ে শ্রমিকদের যৌন চাহিদা মেটাতে ওইসব ঘরে নারীরা গোপনে পুরুষদের বেশ ধারণ করে প্রবেশ করতো। এছাড়া তারা কক্ষগুলো অসামাজিক কার্যকলাপের জন্য ভাড়া দিতো বলেও তদন্তে উল্লেখ করা হয়।এদিকে গ্রেফতাররা স্বীকার করেছে, সন্ধ্যায় ও গভীর রাতে তারা ওইসব নারীদের গোপনে শ্রমিকদের আবাসিক এলাকায় প্রবেশে সহযোগিতা করতো। তবে খুনের সঙ্গে জড়িত থাকার বিষয়টি তারা অস্বীকার করেছে।</body>
</article>
