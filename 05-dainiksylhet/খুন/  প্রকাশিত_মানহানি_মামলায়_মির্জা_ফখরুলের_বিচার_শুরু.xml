<article>
  <headline>মানহানি মামলায় মির্জা ফখরুলের বিচার শুরু</headline>
  <url>http://dainiksylhet.com/details/102424</url>
  <published_at>  প্রকাশিত হয়েছে : ১২:১০:১৫,অপরাহ্ন ০৯ জুলাই ২০১৭</published_at>
  <category>খুন</category>
  <body>দৈনিকসিলেটডেস্ক:প্রধানমন্ত্রী শেখ হাসিনাকে খুনি ও আওয়ামী লীগকে খুনির দল বলায় মানহানি মামলায় বিএনপির মহাসচিব মির্জা ফখরুল ইসলাম আলমগীরের বিরুদ্ধে অভিযোগ গঠন করেছেন আদালত। আর এ অভিযোগ গঠনের ফলে মামলার বিচার কার্যক্রম আনুষ্ঠানিকভাবে শুরু হলো।রোববার ঢাকা মহানগর হাকিম নুর নবী তার বিরুদ্ধে অভিযোগ গঠন করে সাক্ষীর জন্য ২৩ অক্টোবর দিন ধার্য করেন। অভিযোগ গঠনের সময় মির্জা ফখরুল আদালতে উপস্থিত ছিলেন। এ সময় তিনি নিজেকে নির্দোষ দাবি করে ন্যায় বিচার প্রত্যাশা করেন।মির্জা ফখরুলের আইনজীবী সৈয়দ জয়নুল আবেদীন মেজবাহ জাগো নিউজকে বলেন, মানহানি মামলায় বিএনপির মহাসচিব মির্জা ফখরুলের বিরুদ্ধে অভিযোগ গঠন করেছেন আদালত। সাক্ষীর জন্য ২৩ অক্টোবর দিন ধার্য করেন আদালত।২০১৪ সালের ২৪ আগস্ট নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে মির্জা ফখরুল ‘প্রধানমন্ত্রী শেখ হাসিনা নিজে খুনি, তার দল আওয়ামী লীগ একটি খুনের দল হিসেবে পরিচিত, সারা জাতি ও বিশ্ববাসী তা জানে’ বলে মন্তব্য করেন। ফখরুলের ওই বক্তব্যে আওয়ামী লীগ ও আওয়ামী লীগের নেত্রী শেখ হাসিনাকে সামাজিক ও আন্তর্জাতিকভাবে হেয় প্রতিপন্ন করার অভিযোগে গত ১ সেপ্টেম্বর ঢাকার মহানগর হাকিম স্নিগ্ধা রানীর আদালতে এ মামলাটি দায়ের করেন আওয়ামী মৎসজীবী লীগের সহ-সভাপতি নূরে আলম সিদ্দিকী।এ নিয়ে দুই মামলায় ফখরুলের বিরুদ্ধে দুই মামলায় বিচার শুরু হলো। এর আগে ২০১৬ সালের ২০ সেপ্টেম্বর রাজধানীর পল্টন থানার নাশকতার আরও একটি মামলায় তার বিরুদ্ধে অভিযোগ গঠন করেন ঢাকা মহানগর হাকিম আলী মাসুদ শেখ। মামলাটি বর্তমানে সাক্ষীর পর্যায়ে রয়েছে।</body>
</article>
