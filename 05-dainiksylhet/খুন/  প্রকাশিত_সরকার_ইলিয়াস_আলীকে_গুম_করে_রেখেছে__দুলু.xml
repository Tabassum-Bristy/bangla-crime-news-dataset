<article>
  <headline>সরকার ইলিয়াস আলীকে গুম করে রেখেছে : দুলু</headline>
  <url>http://dainiksylhet.com/details/115196</url>
  <published_at>  প্রকাশিত হয়েছে : ১১:০০:২০,অপরাহ্ন ১৪ ডিসেম্বর ২০১৭</published_at>
  <category>খুন</category>
  <body>দৈনিকসিলেটডটকম: বিএনপির সাংগঠনিক সম্পাদক এ্যাডভোকেট রুহুল কুদ্দুস তালুকদার দুলু বলেছেন, বিএনপি নেতা এম ইলিয়াস আলীকে পরিকল্পিতভাবে গুম করে রেখেছে বর্তমান আওয়ামী লীগ সরকার। সরকার বিএনপি নেতা-কর্মীদের ভয় পায় বলেই খুন, গুম, মামলা-হামলা ও নির্যাতনের পথ বেছে নিয়েছে। তিনি বলেন, এরই ধারাবাহিকতায় বর্তমান সরকার দেশ নেত্রী বিএনপি চেয়ারপার্সন বেগম খালেদা জিয়াকে নির্বাচন থেকে দূরে রাখার ষড়যন্ত্র করছে।বৃহস্পতিবার সন্ধ্যায় নিখোঁজ বিএনপি নেতা এম ইলিয়াস আলী’র গ্রামের বাড়ী বিশ্বনাথে তার মাকে দেখতে গিয়ে এসব কথা বলেন। এর আগে তিনি নিখোঁজ এম ইলিয়াস আলীর মায়ের স্বাস্থ্যের খোঁজখবর নেন।বিএনপি নেতা-কর্মীরা তাদের এই ষড়যন্ত্র বাস্তবায়ন করতে দেবে না উল্লেখ করে দুলু বলেন, আমরা জাতীয়তাবাদী দলের শক্তি একত্রিত হয়ে এই ষড়যন্ত্রের বিরুদ্ধে রুখে দাঁড়াব। যে কোন উপায়ে এই ষড়যন্ত্র প্রতিহত করা হবে। তিনি অবিলম্বে নিখোঁজ বিএনপির কেন্দ্রীয় সাংগঠনিক সম্পাদক ও সাবেক সংসদ সদস্য এম ইলিয়াস আলীসহ সকল নিখোঁজ বিএনপি, ছাত্রদল ও যুবদল নেতা-কর্মীদের ফিরিয়ে দেয়ার আহবান জানান।এসময় বিএনপি জাতীয় নির্বাহী কমিঠির সদস্য ও সিলেট সিটি করপোরেশনের মেয়র আরিফুল হক চৌধুরী উপস্থিত ছিলেন।রুহুল কুদ্দুস দুলু আরও বলেন, আওয়ামী লীগ সরকারের শাসনামলে দেশে লুটপাট, খুন খারাপি নিয়ে ব্যস্ত আছে। তারা দেশের মানুষকে ভালবাসেনা বলেই নীজেদের আখের গোছানো নিয়ে ব্যস্ত রয়েছে। দুলু বলেন, এ সরকার ভোট দিতে ভয় পায়। সুষ্ঠ শান্তিপূর্ন ভোট দিলে সারা দেশে ২০টির বেশী আসন পাবে না আওয়ামী লীগ। তাই তারা ভোট না দিয়ে বিভিন্ন ষড়যন্ত্র করছে। তিনি সকল ষড়যন্ত্রে বিরুদ্ধে রুখে দাঁড়াবার জন্য বিএনপির সকল নেতাকর্মীদের একত্রিত হওয়ার আহ্বান জানান।এসময় মৌলভীবাজার বিএনপি নেতা আব্দুর রহিম রিপন, বিএনপি নেতা মাজহারুল ইসলাম ডালিম, কেন্দ্রীয় ছাত্রদলের সদস্য আব্দুর রকিব চৌধুরী, বিএনপি নেতা জালাল উদ্দিন চেয়ারম্যান, বিশ্বনাথ উপজেলা ভাইস চেয়ারম্যন আহমেদ নুরুদ্দিন, নাটোর জেলা বিএনপি নেতা রাসেল আহমদ রনি, বিশ্বনাথ ছাত্রদলের আহবায়ক সুমন আহমদ সহ বিএনপি ও অঙ্গসংগঠনের শতাধিক নেতা-কর্মীরা উপস্থিত ছিলেন।</body>
</article>
