<article>
  <headline>মিরাবাজারে মা-ছেলে খুনের ঘটনায় আটক ১</headline>
  <url>http://dainiksylhet.com/details/124363</url>
  <published_at>  প্রকাশিত হয়েছে : ৩:৪৭:২৮,অপরাহ্ন ০৪ এপ্রিল ২০১৮</published_at>
  <category>খুন</category>
  <body>দৈনিকসিলেটডটকম: নগরীর মিরাবাজার খারপাড়া এলাকায় মা ও ছেলে হত্যার ঘটনায় দায়েরকৃত মামলার আসামী নাজমুলকে আটক করেছে কোতোয়ালী থানা পুলিশ। মঙ্গলবার দিবাগত রাতে শহরতলীর শাহপরান গেইট থেকে তাকে আটক করা হয়।বুধবার সিলেট কোতোয়ালী মডেল থানায় এক সংবাদ সম্মেলন করে এমনটাই জানিয়েছেন সিলেট কোতোয়ালী থানার সহকারী কমিশনার গোলাম কাওসার দস্তগীর।সংবাদ সম্মেলনে তিনি বলেন, বিভিন্ন আধুনিক প্রযুক্তি ব্যবহার করে আমরা প্রাথমিক ভাবে নিশ্চিত হতে পেরেছি যে, এ হত্যাকাণ্ডের সাথে নাজমুলের সম্পৃক্ততা রয়েছে এবং সেদিন তার অবস্থা ঘটনাস্থলের আশেপাশেই ছিল।নিহত রোকেয়ার সাথে নাজমুলের পরিচয় অনেক দিনের। তারা দুজন মিলে একটি বিউটি পার্লার করার কথা ছিল এজন্য রোকেয়ার কাছ থেকে সে টাকাও নিয়েছে।উল্লেখ্য,সিলেট নগরীর মিরাবাজার খারপাড়া (বাসা নম্বর ১৫ জে) থেকে গত রবিবার (১ এপ্রিল) সকালে রোকেয়া বেগম (৪০) ও তার ছেলে এসএসসি ফলপ্রার্থী রবিউল ইসলাম রোকনের (১৫) গলাকাটা লাশ উদ্ধার করে পুলিশ। নিহত রোকেয়া বেগমের ভাই জাকির হোসেন অজ্ঞাতনামা ৪/৫ জনকে আসামী করে কোতোয়ালি থানায় এ মামলা দায়ের করেন।</body>
</article>
