<article>
  <headline>বঙ্গবন্ধু বিশ্বের সবচেয়ে বড় কূটনীতিক: পররাষ্ট্রমন্ত্রী</headline>
  <url>http://dainiksylhet.com/details/163186</url>
  <published_at>  প্রকাশিত হয়েছে : ৯:১৮:৫১,অপরাহ্ন ২৬ আগস্ট ২০১৯</published_at>
  <category>খুন</category>
  <body>দৈনিকসিলেটডেস্ক:‘বঙ্গবন্ধু বিশ্বের সবচেয়ে বড় কূটনীতিক। তিনি বিশ্বকে বলেছেন, সবার সঙ্গে বন্ধুত্ব কারও সঙ্গে বৈরিতা নয়। এর ফলেই স্বাধীনতার পর পরই বিশ্বের অধিকাংশ রাষ্ট্র বাংলাদেশকে স্বীকৃতি দিয়েছিল। জাতিসংঘ বাংলাদেশকে সদস্যপদ দিয়েছিল।’সোমবার (২৬ আগস্ট) জাতীয় জাদুঘরে জাতীয় শোক দিবস উপলক্ষে আয়োজিত আলোচনা সভা ও দোয়া মাহফিলে প্রধান অতিথির বক্তব্যে এসব কথা বলেন পররাষ্ট্রমন্ত্রী এ কে আব্দুল মোমেন।বাংলাদেশ বেসরকারি বিশ্ববিদ্যালয় সমিতি এ আলোচনা সভার আয়োজন করে।পররাষ্ট্রমন্ত্রী বলেন, যদি বঙ্গবন্ধুকে হত্যা করা না হতো তাহলে ২০ বছর আগে দেশ সোনার বাংলা হয়ে যেত।ড. মোমেন বলেন, আমার সৌভাগ্য বঙ্গবন্ধু ও শেখ হাসিনা দুই সরকারের সঙ্গেই আমি কাজ করতে পেরেছি। সারা এশিয়া মহাদেশে ৪৫ দেশের মধ্যে বাংলাদেশের ৮.৩ ভাগ প্রবৃদ্ধি কারণ আমরা বঙ্গবন্ধুর পথ ধরে চলছি।তিনি বলেন, ঘাতকরা বঙ্গবন্ধুকে হত্যা করতে পারলেও তার আদর্শকে হত্যা করতে পারেনি। বঙ্গবন্ধুর পথ ধরে শেখ হাসিনা বহু মাতব্বরকে অগ্রাহ্য করে এগিয়ে চলছেন। যখন বিশ্বব্যাংক পদ্মা ব্রিজের জন্য টাকা দিল না তখনই দেশের টাকায় এটি নির্মাণ করছেন।শেখ হাসিনা আগামী ৫ বছরে অতি দারিদ্র্য ৫ শতাংশে আনবেন বলে আশা করা হচ্ছে। বঙ্গবন্ধুর মতো শেখ হাসিনাও এমনতর নেতৃত্ব দিচ্ছেন বলে আমি মনে করি, যোগ করেন পররাষ্ট্রমন্ত্রী।অনুষ্ঠানে পানিসম্পদ উপমন্ত্রী এ কে এম এনামুল হক শামীম বলেন, ঘাতক খুনি জিয়া, মোশতাক জানতো না যে, জীবিত বঙ্গবন্ধুর চেয়ে মৃত বঙ্গবন্ধু বেশি শক্তিশালী। আজ বঙ্গবন্ধুকন্যা শুধু বাংলাদেশ নয়, গোটা বিশ্বকে নেতৃত্ব দেবার যোগ্যতা রাখেন।শিক্ষা উপমন্ত্রী ব্যারিস্টার মহিবুল হাসান চৌধুরী বলেন, বঙ্গবন্ধুকে হারিয়ে রাষ্ট্র একটি খাদের কিনারায় পড়ে গিয়েছিল। তা থেকে ১৯৯৬ সালে উদ্ধার করেছেন তার সুযোগ্যা কন্যা প্রধানমন্ত্রী শেখ হাসিনা। বঙ্গবন্ধু দেশ দিয়েছেন বলে অনেকে বিলাসিতা করতে পারছেন।অনুষ্ঠানে আরও বক্তব্য রাখেন, জাতীয় অধ্যাপক রফিকুল ইসলাম, বাংলাদেশ বিশ্ববিদ্যালয়ের মঞ্জুরী কমিশনের চেয়ারম্যান প্রফেসর ড. কাজী শহিদুল্লাহ, বাংলাদেশ আ্যাক্রোডিটেশন কাউন্সিলের চেয়ারম্যান প্রফেসর ড. মেসবাহউদ্দিন আহমেদ, বেসরকারি বিশ্ববিদ্যালয় সমিতির চেয়ারম্যান শেখ কবির হোসেন প্রমুখ।</body>
</article>
