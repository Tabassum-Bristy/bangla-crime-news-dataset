<article>
  <headline>চারখাইয়ে ছেলের হাতে মা খুন: ঘাতক সন্তান আটক</headline>
  <url>http://dainiksylhet.com/details/118634</url>
  <published_at>  প্রকাশিত হয়েছে : ৯:০৮:২৪,অপরাহ্ন ৩১ জানুয়ারি ২০১৮</published_at>
  <category>খুন</category>
  <body>বিয়ানীবাজার প্রতিনিধি: বিয়ানীবাজার উপজেলার চারখাইয়ে মাকে গলা কেটে হত্যা করেছে আপন সন্তান। ঘাতক সন্তানের নাম কামাল হোসেন (২৮)। আজ বুধবার বিকাল সাড়ে ৪টার দিকে ইউনিয়নের কামারগ্রামে এ ঘটনা ঘটে। খবর পেয়ে চারখাই পুলিশ ফাড়ির দায়িত্বশীলরা ঘটনাস্থলে ছুটে গেছেন। পুত্রের হাতে মায়ের খুনের ঘটনায় পুরো এলাকা জুড়ে তোলপাড় চলছে। পুলিশ কক্ষের ভেতর থেকে পুত্রকে গ্রেফতার করেছে।নিহত মহিলা ছয়মুন বিবি (৫৫) স্বামীর নাম তাহির আলী সুন্দর। তিনি দুই পুত্র ও দুই কন্যার জননী। তবে কি কারণে এ ঘটনা ঘটেছে তাৎক্ষণিকভাবে জানা যায়নি। এ ঘটনার খবর ছড়িয়ে পড়লে ঘটনাস্থলে আশাপাশ এলাকার মানুষ ছুটে যান। ঘাতক পুত্র দেশীয় অস্ত্র নিয়ে একটি কক্ষে রয়েছে বলে স্থানীয়রা নিশ্চিত করেছেন। চারখাই পুলিশ ফাঁড়ির সদস্যরা কক্ষটি দীর্ঘ সময় ঘিরে রেখে কৌশলে দরজা খুলে ভেতরে ঢুকে তাকে গ্রেফতার করেন।চারখাই ইউনিয়ন আওয়ামী লীগের সাধারণ সম্পাদক ইকবাল হোসেন জানান, ঘাতক পুত্র কামাল হোসেন মানসিক রোগী। প্রায় ১৫ দিন পূর্বে সে সৌদি আরব থেকে দেশে আসে।বিয়ানীবাজার থানার পুলিশ পরিদর্শক (ওসি তদন্ত) জাহিদুল হক বলেন, লাশের সুরত হাল শেষে ময়না তদন্তের জন্য সিলেট ওসমানি মর্গে পাঠানো হবে।</body>
</article>
