<article>
  <headline>প্রণব মুখার্জি বাংলাদেশের ব্যবসা-বাণিজ্য তদবির করেন: গয়েশ্বর</headline>
  <url>http://dainiksylhet.com/details/97550</url>
  <published_at>  প্রকাশিত হয়েছে : ৫:৪২:০৩,অপরাহ্ন ০৫ মে ২০১৭</published_at>
  <category>খুন</category>
  <body>ঢাকা: ভারতের রাষ্ট্রপতি প্রণব মুখার্জি বাংলাদেশের ব্যবসা-বাণিজ্য তদবির করেন বলে অভিযোগ করেছেন বিএনপির স্থায়ী কমিটির সদস্য গয়েশ্বর চন্দ্র রায়। তিনি বলেন, প্রণব মুখার্জি বাংলাদেশের ব্যবসা-বানিজ্য তদবির করেন। এটা আমার কথা নয়। ভারতের বিভিন্ন পত্র-পত্রিকায় এ খবর এসেছে। শুক্রবার দুপুরে জাতীয় প্রেসক্লাব মিলনায়তনে ‘বিএনপির সাংগঠনিক সম্পাদক নাসির উদ্দিন আহমেদ পিন্টু’র ২য় মৃত্যুবার্ষিকী’ উপলক্ষে ঢাকা মহানগর বিএনপি দক্ষিণ আয়োজিত এক স্মরণ সভায় তিনি এসব কথা বলেন।তিনি বলেন, প্রণব মুখার্জি যখন বাংলাদেশে এসেছিলেন তখন আমার নেত্রী উনা’র সাথে স্বাক্ষাৎ করেননি। কেনো নেত্রী দেখা করলেন না, একারণে আমারও কিছুটা মন খারাপ হয়। তবে নেত্রী দেখা করে ভালো করেছেন। কারণ প্রণব মুখার্জি ভারতের রাষ্ট্রপতি নন, তিনি আওয়ামী লীগের প্রতি। ৩ লক্ষ কোটি টাকা পাঁচার প্রসঙ্গে বিএনপির এই সিনিয়র নেতা বলেন, এই টাকা কার? কারা দুর্নীতি করছেন। এটা আওয়ামী লীগের সাধারণ সম্পাদক ওবায়দুল কাদের বক্তব্যে প্রমাণ হয়েছে। কারণ তিনি বলেছেন, আওয়ামী লীগ ক্ষমতায় না থাকলে টাকা-পয়সা নিয়ে পালাতে হবে। সুতরাং আওয়ামী লীগ দেশ রক্ষায় নয়, দুর্নীতির টাকা-পয়সা রক্ষার জন্য ক্ষমতায় থাকতে চায়। প্রধানমন্ত্রীর প্রতি হুঁশিয়ারি উচ্চারণ করে তিনি বলেন, পৃথিবীর যে প্রান্তেই থাকেন না কেনো, আদালতের কাঠগড়ায় আপনাকে দাঁড়াতেই হবে। আজকে গণতন্ত্র গুম ও খুন হয়েছে বলেও মন্তব্য করেন গয়েশ্বর।বিডিআর বিদ্রোহের ঘটনার দিন প্রধানমন্ত্রী কেনো সময় মত অফিসে গেলেন না প্রশ্ন রেখে তিনি বলেন, এই দিন কেনো প্রধানমন্ত্রী বাসভবনে থাকলেন? কেনো সেনাবাহিনীর ৫ থেকে ৬ জন কর্মকর্তা প্রধানমন্ত্রী সাথে স্বাক্ষাৎ করলেন? আর কেনো প্রধানমন্ত্রী সেনাবাহিনীর কর্মকর্তাদের সকালের নাস্তা খাওয়ালেন? এছাড়া কেনো ওই দিনই সেনাবাহিনীর প্রধান হিসেবে তৌহিদকে নিয়োগ দেয়া হলো- এসকল ঘটনা এক দিন না এক দিন বের হবেই বলেও হুঁশিয়ারি উচ্চারণ করেন তিনি।পিন্টু’র প্রতি স্মৃতিচারণ করে তিনি বলেন, পিন্টু মারা গেছে না কি তাকে খুন করা হয়েছে, সেটা ভবিষ্যৎ বলবে। তবে আমরা স্পষ্ট করে বলতে চাই, পিন্টুকে সুপরিকল্পিতভাবে খুন করা হয়েছে।তিনি বলেন, পিন্টু কারাগারে অসুস্থ হয়ে যাওয়ার পর হাই কোর্ট নির্দেশ দিলেন তাকে ঢাকায় নিয়ে এসে চিকিৎসা করার জন্য, কিন্তু সরকার সেটা করেননি। কারণ হাইকোর্টের রায় মুজিব কোর্ট মানে না।এ সময় আরো উপস্থিত ছিলেন, আয়োজক সংগঠনের সভাপতি হাবিব-উন-নবী-খান সোহেল, বিএনপির ভাইস চেয়ারম্যান শামসুজ্জামান দুদু, পিন্টুর স্ত্রী নাসিমা আক্তার কল্পনা প্রমুখ।</body>
</article>
