<article>
  <headline>হবিগঞ্জে শ্বাশুড়িকে পিটিয়ে হত্যা করলো বউ ॥ আটক ৩</headline>
  <url>http://dainiksylhet.com/details/103343</url>
  <published_at>  প্রকাশিত হয়েছে : ৮:১১:৪৪,অপরাহ্ন ২০ জুলাই ২০১৭</published_at>
  <category>খুন</category>
  <body>জাকারিয়া চৌধুরী/আব্দুল মতিন:হবিগঞ্জের লাখাই উপজেলার ভাদিকারা গ্রামে বউ শ্বাশুড়ির দ্বন্দ্বের জের ধরে শ্বাশুড়িকে পিটিয়ে হত্যা করেছে পুত্র বধু ও তার ভাইয়েরা। এ ঘটনায় জড়িত থাকার অভিযোগে পুত্র বধুর ভাইসহ ৩ জনকে গ্রেফতার করা হয়েছে। এ ছাড়াও হত্যাকারীদের ধরতে পুলিশ সাড়াশি অভিযান পরিচালনা করা করছে।  বুধবার রাত সাড়ে ১০ টার দিকে এ ঘটনাটি ঘটে। এ ঘটনায় ওই এলাকায় উত্তেজনা বিরাজ করছে। নিহত শ্বাশুড়ি জহুরা বেগম (৫৫) উপজেলার ভাদিকারা গ্রামের মৃত আব্দুল খালেকের স্ত্রী।স্থানীয় সূত্রে জানা যায়, নিহত জহুরা বেগমের পুত্র মাইজুল মিয়ার সাথে বেশ কিছুদিন পুর্বে বিয়ে বন্ধনে আবদ্ধ হয় পার্শ্ববর্তী বাড়ির রশিদ মিয়ার কন্যা লাইজু বেগমের। পরে লাইজু’র কোল জুড়ে দুই সন্তান জন্ম গ্রহন করে। বিয়ের পর থেকেই লাইজু ও তার শ্বাশুড়ির মধ্যে পারিবারিক বিরোধ চলে আসছিল। একাধিক সময় তাদের মধ্যে ঝগড়া বাঁধত। যা নিয়ে দীর্ঘদিন যাবত ওই পরিবারের মধ্যে অশান্তি বিরাজ করে আসছিল।এদিকে, ((১৯ জুলাই) বুধবার রাতে লাইজুর সাথে শ্বাশুড়ি জহুরা বেগমের তুচ্ছ বিষয় নিয়ে বাকবিতন্ডা হয়। এক পর্যায়ে লাইজু বাড়ির পার্শ্ববর্তী তার ভাইদের বিষয়টি অবগত করে। পরে লাইজু, তার ভাই মুজিবুর মিয়া, জিয়াউর রহমান ও তার স্ত্রী নাজমা বেগমসহ বেশ কয়েকজন মিলে জহুরা বেগমের উপর চড়াও হয়।  তারা জহুরা বেগমকে পিটিয়ে হত্যা করে বলে দাবি করছে নিহতের পরিবারের লোকজন।খবর পেয়ে লাখাই থানার ওসি তদন্ত দেওয়ান নুরুল ইসলামের নেতৃত্বে একদল পুলিশ ঘটনাস্থলে পৌছে লাশ উদ্ধার করে। পরে পুলিশ অভিযান চালিয়ে ঘটনার সাথে জড়িত থাকার অভিযোগে লাইজুর ভাই মুজিবুর, জিয়াউর ও নাজমা বেগম নামে ৩ জনকে জিজ্ঞাসাবাদের জন্য আটক করা হয়েছে বলে জানা যায়।এদিকে, পুত্র বধুর হাতে শ্বাশুড়ি খুনের ঘটনায় ওই এলাকায় আতংক বিরাজ করছে। পুলিশ ঘটনার সাথে জড়িতদের ধরতে অভিযান পরিচালনা করছে। এ ব্যাপারে লাখাই থানার ভারপ্রাপ্ত কর্মকর্তা (ওসি) মোহাম্মাদ বজলাড় রহমান রাত দেড়টায়  জানান, পুলিশ খবর পেয়ে ঘটনাস্থলে পৌছে লাশ উদ্ধার করে। ঘটনার সাথে জড়িত সন্দেহে জিজ্ঞাসাবাদের জন্য ৩ জনকে আটক করা হয়েছে। তাদেরকে জিজ্ঞাসাবাদ করা হচ্ছে।- হবিগঞ্জ সমাচার</body>
</article>
