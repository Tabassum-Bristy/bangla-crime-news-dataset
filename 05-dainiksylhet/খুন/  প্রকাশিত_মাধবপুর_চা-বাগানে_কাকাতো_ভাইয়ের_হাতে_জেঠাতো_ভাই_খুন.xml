<article>
  <headline>মাধবপুর চা-বাগানে কাকাতো ভাইয়ের হাতে জেঠাতো ভাই খুন</headline>
  <url>http://dainiksylhet.com/details/162605</url>
  <published_at>  প্রকাশিত হয়েছে : ৯:২৫:৪১,অপরাহ্ন ২০ আগস্ট ২০১৯</published_at>
  <category>খুন</category>
  <body>মাধবপুর: মাধবপুরে নোয়াপাড়া চা-বাগানে কাকাতো ভাইয়ের হাতে জেঠাতো ভাই খুন হয়েছে। নিহত জেঠাতো ভাইয়ের নাম সুজিত রেলী (৫৫)। তিনি মৃত থুরু র‌্যালি ছেলে। ঘাতক কাকাতো ভাই হলেন, বিষ্ণু র‌্যালির ছেলে হেলাল র‌্যালি। গতকাল সোমবার সকাল ৯টার দিকে নোয়াপাড়া চা-বাগানে এ ঘটনাটি ঘটে। পুলিশ ও স্থানীয় সূত্রে জানা গেছে, নোয়াপাড়া চা-বাগানের জেঠাতো ভাই সুজিত রেলী ও কাকাতো ভাই হেলাল রেলীর মধ্যে কিছুদিন পূর্বে একটি মেয়ের আত্মহত্যা নিয়ে বিরোধ চলছিল । গত রোববার এ নিয়ে বাগানে এক শালিশ বৈঠক হয়। এর জের ধরে সোমবার সকালে সুজিত ও হেলাল রেলীর মধ্যে ঝগড়া বাঁধে। এ সময় উভয়ের মধ্যে ধস্তাধস্তি হয়। এক পর্যায়ে হেলাল রেলী দা দিয়ে সুজিতের মাথায় কোপ দেয়। এতে ঘটনাস্থলেই সুজিত রেলীর মৃত্যু হয়। ধস্তাধস্তিতে আহত হয় হেলাল রেলীও। পরে আহত অবস্থায় সে পালিয়ে যায়। মাধবপুর থানার ভারপ্রাপ্ত কর্মকর্তা (ওসি) কে এম আজমিরুজ্জামান জানান, মরদেহ উদ্ধার করে হবিগঞ্জ আধুনিক জেলা সদর হাসপাতাল মর্গে প্রেরণ কর হয়েছে। খুনী হেলালকে গ্রেফতারে পুলিশ চেষ্টা চালিয়ে যাচ্ছে বলে জানান তিনি।</body>
</article>
