<article>
  <headline>কানাইঘাটে স্বামীর চাকুর কোপে প্রাণ গেল স্ত্রীর</headline>
  <url>http://dainiksylhet.com/details/120136</url>
  <published_at>  প্রকাশিত হয়েছে : ৯:১৯:২৩,অপরাহ্ন ১৭ ফেব্রুয়ারি ২০১৮</published_at>
  <category>খুন</category>
  <body>শাহীন আহমদ, কানাইঘাট প্রতিনিধি: কানাইঘাট উপজেলার সীমান্তবর্তী লক্ষীপ্রসাদ পশ্চিম ইউপির সোনাতনপুঞ্জি গ্রামে স্বামীর চাকুর কোপে নির্মম ভাবে খুন হয়েছেন স্ত্রী। শনিবার সকালে এ ঘটনা ঘটে।জানা যায়, নিহত জাহানারা বেগম (১৯) উপজেলার চতুল ইউপির মালিগ্রামের মৃতঃ খলিলুর রহমানের মেয়ে। প্রায় এক বছর পূর্বে লক্ষীপ্রসাদ পশ্চিম ইউপির সোনাতনপুঞ্জি গ্রামের শফিকুল হকের পুত্র রিক্সা চালক ইব্রাহিম আলী ইমন (২৩) এর সাথে প্রেমের সর্ম্পকে বিয়ে হয়।স্থানীয় লোকজন জানিয়েছেন, ইমন পরকীয়া সম্পর্কের মাধ্যমে জৈন্তাপুর উপজেলার ছাতারখাই গ্রামের জয়নালের স্ত্রী জাহানারাকে পালিয়ে এনে বিয়ে করে। এলাকাবাসী সূত্রে জানা যায়, জাহানারা বেগম বাড়ীর পাশে শনিবার সকাল ১০টায় ছড়ায় গোসল করতে যায়। এ সময় পাশের বাড়ীর ইমনের চাচাতো ভাই সিরাজ উদ্দিন (২৫) এর সাথে জাহানারা বেগমকে অন্তরঙ্গ অবস্থায় আলাপ করতে দেখে ইমন দেশীয় ধারালো অস্ত্র দিয়ে সিরাজ উদ্দিনের উপর হামলার চেষ্টা করে। এতে সিরাজ উদ্দিন পালিয়ে যেতে সক্ষম হলে ক্ষুব্ধ হয়ে সে স্ত্রী জাহানারাকে কুপিয়ে রক্তাক্ত আহত করে। জাহানারার আর্তচিৎকারে তার শ্বশুড় শফিকুল হক ও শ্বাশুড়ী রাহেনা খাতুন সহ আশপাশের লোকজন এগিয়ে আসলে ঘাতক স্বামী পালিয়ে যায়।পরে গুরুতর আহত অবস্থায় জাহানারাকে উদ্ধার করে তার শ^শুড় শ^াশুড়ী কানাইঘাট উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষনা করেন। খবর পেয়ে কানাইঘাট থানার ওসি (তদন্ত) নুনু মিয়া হাসপাতালে গিয়ে নিহতের লাশ থানায় নিয়ে আসেন। এ সময় শ্বশুড় শফিকুল হক (৫৫) ও শ্বাশুড়ী রাহেনা খাতুন (৪৮) কে হাসপাতাল থেকে আটক করেছে কানাইঘাট থানা পুলিশ। এ রিপোর্ট লেখা পর্যন্ত নিহতের পক্ষ থেকে কোন ধরনের মামলা দায়ের করা হয়নি। থানার ওসি (তদন্ত) নুনু মিয়া জানান, লাশের সুরতহাল রিপোর্ট তৈরি করে ময়না তদন্তের জন্য সিওমেক হাসপাতাল মর্গে পাঠানোর প্রস্তুতি চলছে। হত্যাকান্ডের ঘটনায় জিজ্ঞাসাবাদের জন্য ইমনের বাবা-মাকে আটক করা হয়েছে। খুনী ইমনকে গ্রেফতারের জন্য পুলিশি অভিযান অব্যাহত রয়েছে।  </body>
</article>
