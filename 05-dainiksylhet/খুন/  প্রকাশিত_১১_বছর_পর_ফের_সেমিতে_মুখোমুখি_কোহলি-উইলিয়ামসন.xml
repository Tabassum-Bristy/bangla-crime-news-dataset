<article>
  <headline>১১ বছর পর ফের সেমিতে মুখোমুখি কোহলি-উইলিয়ামসন</headline>
  <url>http://dainiksylhet.com/details/159323</url>
  <published_at>  প্রকাশিত হয়েছে : ৮:১০:৫০,অপরাহ্ন ০৮ জুলাই ২০১৯</published_at>
  <category>খুন</category>
  <body>দৈনিকসিলেটডেস্ক: বিধাতা মাঝে মধ্যে এমন কিছু কাকতালীয় ব্যাপারের সামনে মানুষকে হাজির করেন, যা সত্যিই থাকে না কারো কল্পনায়। যা থেকে বাদ যায় না ক্রিকেটও।এবারের বিশ্বকাপই দেখুন না। শ্রীলংকার বিপক্ষে প্রথম পর্বের শেষ ম্যাচে জয় পেয়ে পয়েন্ট টেবিলের শীর্ষস্থান নিশ্চিত করেছে ভারত। অন্যদিকে শেষ ম্যাচে ইংল্যান্ডের কাছে হারের পরও পয়েন্ট টেবিলে চতুর্থ স্থানে থেকে সেমিফাইনাল নিশ্চিত করেছে নিউজিল্যান্ড।আইসিসির পূর্ব ঘোষিত নিয়ম অনুযায়ী প্রথম পর্ব শেষে পয়েন্ট টেবিলের শীর্ষস্থানে থাকা দলের সঙ্গে সেমিফাইনালে খেলবে চতুর্থ স্থানে থাকা দল। আর এ কারণেই বিশ্বকাপের প্রথম সেমিফাইনালে আগামীকাল (মঙ্গলবার) ভারতের মুখোমুখি হবে নিউজিল্যান্ড।আর এতেই ঘটেছে একটি কাকতালীয় ঘটনা। ২০০৮ সালের অনুর্ধ্ব-১৯ বিশ্বকাপে ভারতের মুখোমুখি হয়েছিলো নিউজিল্যান্ড। ওই ম্যাচে ভারতীয় যুবাদের নেতৃত্বে ছিলেন বিরাট কোহলি ও কিউই যুবাদের নেতৃত্বে ছিলেন কেন উইলিয়াসন।১১ বছর পর এবার বড়দের বিশ্বকাপের সেমিতে মুখোমুখি হচ্ছে ভারত ও নিউজিল্যান্ড। এবারও দুই দলের নেতৃত্বে সেই কোহলি ও উইলিয়ামসনই। মজার ব্যাপার হলো সেবার ভারতীয় অধিনায়ক বিরাট কোহলির বলেই আউট হয়েছিলেন কিউই অধিনায়ক উইলিয়ামসন।ওই ম্যাচে ব্যাটে-বলে দারুণ পারফর্ম করে ম্যান অব দ্যা ম্যাচও নির্বাচিত হয়েছিলেন কোহলি। যেখানে নিউজিল্যান্ডের বিপক্ষে ভারত জয় পেয়েছিল ৩ উইকেটের ব্যবধানে। কোহলি ও উইলিয়ামসন ছাড়াও সে ম্যাচে ছিলেন রবিন্দ্র জাদেজা, ট্রেন্ট বোল্ট ও টিম সাউদি। ১১ বছর পর আবারও সেমিতে মুখোমুখি তারা। দেখা যাক এবার ফল বদলায় কি-না।</body>
</article>
