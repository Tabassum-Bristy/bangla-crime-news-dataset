<article>
  <headline>ফেঞ্চুগঞ্জে নাজিম মিয়া হত্যার প্রতিবাদে মানববন্ধন</headline>
  <url>http://dainiksylhet.com/details/162977</url>
  <published_at>  প্রকাশিত হয়েছে : ৪:৪০:১১,অপরাহ্ন ২৪ আগস্ট ২০১৯</published_at>
  <category>খুন</category>
  <body>দৈনিকসিলেটডটকম: ফেঞ্চুগঞ্জে ফল বিক্রেতা নাজিম মিয়া (২৪) খুনের ঘটনায় গত শুক্রবার বিকাল ৪ টায় স্থানীয় বিআইডিসি বাজারে নিহতের পরিবারসহ এলাকাবাসীর উদ্যোগে মানববন্ধন অনুষ্ঠিত হয়। এতে বিভিন্ন শ্রেণীপেশার মানুষ স্বত:স্ফূর্তভাবে অংশগ্রহণ করেন। মানববন্ধনে বক্তারা বলেন, ফল বিক্রেতা নাজিম মিয়া ফেঞ্চুগঞ্জের বিআইডিসি বাজারে নিয়মিতভাবে ফল সবজি বিক্রি করতেন। গত ৪ আগষ্ট ফেঞ্চুগঞ্জের নিকটবর্তী রাজনগর থানার ইন্দানগরের যাদুরগুল সাকিনের মৃত লাল মিয়ার পুত্র আনুর মিয়া (১৯), লেবু মিয়া (৩০), সানুর মিয়া (২৪) ও হান্নান মিয়া (৪৫)সহ আরো ৩/৪ জন সংগঠিত হয়ে বেলা সাড়ে ১১ টায় বিআইডিসি বাজারে গিয়ে ফল বিক্রেতা নাজিম মিয়ার ফল জোরপূর্বক লুট করে নেয়ার সময় নাজিম মিয়া তাদেরকে বাধা দেন। এই প্রতিবাদ করায় দুস্কৃতকারী সন্ত্রাসী আনুর মিয়া ধারালো চাকু দিয়ে নাজিম মিয়ার ডান কপালে জোরে আঘাত করে। এই আঘাতে নাজিম ঘটনাস্থলে অজ্ঞান হয়ে মাটিতে পড়ে যান। অবস্থা বেগতিক দেখে স্থানীয়রা তাকে সারকারখানা বিআইডিসি হাসপাতালে নিয়ে প্রাথমিক চিকিৎসা দেন। এতে পুরোপুরি তিনি সুস্থ হতে না পারায় ফেঞ্চুগঞ্জ থানায় নাজিমের অভিভাবক একটি লিখিত অভিযোগ দেন। এরপর তাকে উন্নত চিকিৎসার জন্য সিলেট এমএজি ওসমানী মেডিকেল কলেজ হাসপাতালে ভর্তি করা হয়। সেখানে তিনি চিকিৎসাধীন অবস্থায় গত ১৮ আগষ্ট মারা যান। গত ১৯ আগষ্ট নাজিম মিয়াকে স্থানীয় যাদুরগুল পঞ্চায়েত গোরস্থানে তার দাফন সম্পন্ন করা হয়। তার জানাজায় স্থানীয় ইউনিয়ন পরিষদের জনপ্রতিনিধি, রাজনীতিক, ব্যবসায়ীসহ সর্বস্তরের জনতা অংশগ্রহণ করেন। ঐ দিনই নিহতের স্ত্রী সানিয়া চৌধুরী বাদী হয়ে হত্যাকান্ডের ঘটনায় জড়িত ৪ জন সন্ত্রাসীসহ আরো ৩/৪ জনকে আসামী করে ফেঞ্চুগঞ্জ থানায় একটি লিখিত এজাহার দায়ের করেন। থানার মামলা নং-৬/২০১৯, তারিখ ২০-৮-১৯ইং। ধারা ৩০২/৩৪ গ-দন্ডবিধি। ঘটনার পর পরই থানা পুলিশ ঘটনাস্থল পরিদর্শন করে। নিহত ফল বিক্রেতা নাজিম মিয়া ৩ বছর বয়সী তামীম আহমদ নামক এক পুত্র সন্তানের জনক ছিলেন। তিনির একমাত্র ছেলে তামীম এখনো জানে না তার পিতা নাজিম মিয়া কোথায়আছেন? নাজিম মিয়া রাজনগর থানার উত্তরভাগ ইউনিয়নের পানপুঞ্জি এলাকার যাদুগুলের মৃত হাসিম ডালির পুত্র। মানববন্ধনে এলাকাবাসী দরিদ্র নাজিম মিয়ার খুনীদের দৃষ্টান্তমূলক শাস্তিসহ আসামীদের ফাঁসির দাবী জানিয়েছেন। এর আগে ২০১৬-১৭ সালে নাজিম মিয়ার বড় ভাই সিরাজ মিয়াকে সন্ত্রাসীরা হত্যা করে। মানববন্ধনে বক্তব্য দেন মুক্তিযোদ্ধা লাইলী বেগম, মুক্তিযোদ্ধা ও গীতিকার হেলাল উদ্দিন দাদন, রাজনীতিক আশিক চৌধুরী নওশের, প্রবীণ মুরব্বী আব্দুস সালাম খাঁ, ব্যবসায়ী আব্দুল হান্নান, আব্দুল মানিক, ইউসুফ আহমদ, রিয়াজ আলী, ইয়াবর আহমদ সাগর, সুরত আলী, মো: মনা মিয়া, সুমন মিয়া, বেলাল হোসেন, আরিয়ান খান শাকিল, জুয়েল আহমদ, নাসির মিয়া ও খেজু মিয়া প্রমুখ। মানববন্ধন শেষে নিহতের অভিভাবকসহ এলাকাবাসী ফেঞ্চুগঞ্জ থানার ভারপ্রাপ্ত কর্মকর্তা (ওসি) আবুল বাশার মো: বদরুজ্জামানের কার্যালয়ে গিয়ে তার সঙ্গে সাক্ষাৎ করে নাজিম মিয়ার হত্যাকারীদের দ্রুত গ্রেফতারের দাবী জানান। এ সময় ওসি বদরুজ্জামান আশ্বস্থ করে বলেন, থানা পুলিশ পলাতক আসামীদের ধরতে সর্বাত্মক চেষ্টা চালাচ্ছে।</body>
</article>
