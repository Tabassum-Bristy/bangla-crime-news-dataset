<article>
  <headline>কিবরিয়াপুত্রের ঐক্যফ্রন্টে যোগ দেয়ার মূল কারণ</headline>
  <url>http://dainiksylhet.com/details/142886</url>
  <published_at>  প্রকাশিত হয়েছে : ৯:০৬:৩২,অপরাহ্ন ১৯ নভেম্বর ২০১৮</published_at>
  <category>খুন</category>
  <body>দৈনিকসিলেটডেস্ক:আপনার বাবা (শাহ এএমএস কিবরিয়া) আওয়ামী লীগের মন্ত্রী ছিলেন। এতদিন আপনিও আওয়ামী লীগের সমর্থক ছিলেন।এখন হঠাৎ কেন ঐক্যফ্রন্টে যোগ দিলেন? সাংবাদিকদের এমন প্রশ্নের জবাবে ড. রেজা কিবরিয়া বলেন, যে আদর্শের জন্য আমার বাবা লড়াই করেছেন, যেই পার্টির নাম বললেন তারা (আওয়ামী লীগ) ওই আদর্শ থেকে অনেক দূরে চলে গেছে।রোববার দুপুরে মতিঝিলে গণফোরাম সভাপতি ড. কামাল হোসেনের চেম্বারে এক সংবাদ সম্মেলনে তিনি একথা বলেন। এর আগে কামাল হোসেনের চেম্বারে গিয়ে আনুষ্ঠানিকভাবে জাতীয় ঐক্যফ্রন্টের হয়ে দলের মনোনয়নপত্র জমা দেন রেজা কিবরিয়া। নির্বাচনে তিনি হবিগঞ্জ-১ (নবীগঞ্জ-বাহুবল) আসনে প্রার্থী হয়েছেন।ড. রেজা কিবরিয়া বলেন, বাবা সরকারি কর্মচারী ছিলেন, তিনি বাংলাদেশকে সার্ভ করেছেন, বঙ্গবন্ধুর অধীনে ফরেন মিনিস্ট্রিতে ছিলেন, উনি দেশকে সার্ভ করেছেন। হয়তো বাবা কোনো ব্যক্তি, গোষ্ঠী বা দলের প্রতি অনুগত থাকতে পারেন কিন্তু তিনি সবকিছুই দেশের ও দেশের মানুষের জন্য করেছেন।তিনি বলেন, আমি আমার আদর্শ থেকে এক চুলও পিছু হটিনি। আমি যে বাংলাদেশের স্বপ্ন দেখেছি, বঙ্গবন্ধু সে স্বপ্ন দেখেছিলেন, সেই স্বপ্নপূরণ করার মতো ড. কামাল স্যার ছাড়া আর কেউ নেই।দেশের মানুষের ভোটের অধিকার রক্ষায়, গণতান্ত্রিক অধিকার রক্ষায় এবং গণমাধ্যমের স্বাধীনতা রক্ষায় ড. কামাল হোসেন যে ঐক্যের ডাক দিয়েছেন, আমি তাতে সাড়া দিয়েছি।বিএনপি ক্ষমতায় থাকার সময়ে বাবা (কিবরিয়া) খুন হন। বিএনপি সেই হত্যার বিচার করেনি; তবু কেন বিএনপি জোটে যোগ দিচ্ছেন? সাংবাদিকদের এমন প্রশ্নে রেজা কিবরিয়া বলেন, আমি আমার বাবার হত্যার বিচার দাবি থেকে পিছিয়ে যাইনি। বাবার হত্যায় জড়িতদের কিংবা নেপথ্যে যারা ছিলেন তাদের সঙ্গেও আমার কোনো আপস নেই। বিএনপি ক্ষমতা ছাড়ার পর দুই বছর ক্ষমতায় ছিল বিশেষ সরকার, তারাও বিচার করতে পারল না। এরপর তো আওয়ামী লীগ টানা সাড়ে ৯ বছর ধরে ক্ষমতায়, তারা কেন কিবরিয়া হত্যার বিচার করল না?এ সময় উপস্থিত ছিলেন গণফোরামের সাধারণ সম্পাদক মোস্তফা মহসীন মন্টু, কৃষক শ্রমিক জনতা লীগের সভাপতি কাদের সিদ্দিকী প্রমুখ।</body>
</article>
