<article>
  <headline>অটোরিকশা চালক খুনের ঘটনায় আটক ৩</headline>
  <url>http://dainiksylhet.com/details/141980</url>
  <published_at>  প্রকাশিত হয়েছে : ১১:১৭:০৮,অপরাহ্ন ০৬ নভেম্বর ২০১৮</published_at>
  <category>খুন</category>
  <body>দৈনিকসিলেটডটকম:সিলেট নগরীর ওসমানী মেডিকেল কলেজ রোড এলাকায় ময়না মিয়া (৩২) নামে এক অটোরিকশা চালক খুনের ঘটনায় ৩ জনকে আটক করেছে পুলিশ।জানা গেছে- আটক হওয়া তিনজনই সিলেট মহানগর স্বেচ্ছাসেবক লীগের সক্রিয় কর্মী। সোমবার বিকালে আটক হওয়াদের মধ্যে একজন মনাফ মিয়া। সে সিলেট মহানগর স্বেচ্ছাসেবক লীগের সদস্য এবং আরেক জন সালাম মিয়া ১১নং ওয়ার্ড স্বেচ্ছাসেবক লীগের সভাপতি।আর রবিবার রাতে ঘটনাস্থল থেকে আটক হওয়া হাবিবুর রহমান হাবিবও স্বেচ্ছাসেবক লীগের কর্মী। সোমবার তাকে আদালতে হাজির করা হলে ১৬৪ ধারায় সে স্বীকারোক্তি মুলক জবানবন্দি দিয়েছে।এছাড়া এ ঘটনায় জড়িত আরো যাদের নাম হাবিব স্বীকারোক্তিতে বলেছে তারাও স্বেচ্ছাসেবক লীগের রাজনীতির সাথে যুক্ত বলে জানা গেছে।উল্লেখ্য, রবিবার রাত পৌণে ১১টার দিকে ওসমানী মেডিকেল রোডে ১নং গেইট সংলগ্ন বনফুলের সামনে হঠাৎ ময়না মিয়ার উপর হামলা চালায় দুর্বৃত্তরা। এসময় এলোপাথারি ছুড়িকাঘাতে ময়না মিয়াকে গুরুতর আহত করে ফেলে পালিয়ে যায় তারা। তখন পথচারীরা তাকে উদ্ধার করে ওসমানী মেডিকেল কলেজ হাসপাতালে নিয়ে গেলে চিকিৎসকরা তাকে মৃত ঘোষণা করেন। অটোরিকশা চালক ময়না মিয়া নগরীর কাজি জালালউদ্দিন এলাকার আইন উদ্দিনের ছেলে।</body>
</article>
