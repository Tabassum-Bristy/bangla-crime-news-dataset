<article>
  <headline>নৌকায় ভোট দিয়ে উন্নয়ন অব্যাহত রাখুন: শিক্ষামন্ত্রী</headline>
  <url>http://dainiksylhet.com/details/145320</url>
  <published_at>  প্রকাশিত হয়েছে : ৬:৪৪:২৯,অপরাহ্ন ২০ ডিসেম্বর ২০১৮</published_at>
  <category>খুন</category>
  <body>সিলেট: শিক্ষামন্ত্রী নুরুল ইসলাম নাহিদ বলেছেন, আওয়ামী লীগ কথায় এবং কাজে বিশ্বাসী। ক্ষুধা, দারিদ্র, অনিয়ম, দুর্নীতি এবং বৈষম্যহীন সমাজ গঠন বঙ্গবন্ধুর হাতে গড়া এ সংগঠনের অন্যতম প্রধান কাজ।বৃহস্পতিবার (২০ ডিসেম্বর) গোলাপগঞ্জ উপজেলার বাঘা ইউনিয়নের খালপার বাজার, লালনগর গ্রামসহ ইউনিয়নের কয়েকটি স্থানে নির্বাচনী পথসভায় নাহিদ এসব কথা বলেন।তিনি বলেন, ২০০৮ সালে ইশতেহারে আওয়ামী লীগ প্রতিশ্রুতি দিয়েছিল যে নির্বাচিত হলে যুগোপযোগী শিক্ষা, বিদ্যুৎ সমস্যা দূরীকরণসহ ডিজিটাল বাংলাদেশ গড়বে। ইতোমধ্যে আওয়ামী লীগ সবগুলো প্রতিশ্রুতি বাস্তবায়ন করেছে এবং দেশের মানুষ ডিজিটাল সুবিধা ভোগ করছেন। এবারের ইশতেহারে তরুণ ও যুবকদের চাকুরিসহ বিশেষ সুবিধা রাখা হয়েছে।শিক্ষামন্ত্রী বলেন, প্রধানমন্ত্রী শেখ হাসিনা সরকার পুনরায় ক্ষমতায় এলে মধ্যম থেকে আমরা উন্নত বাংলাদেশের দিকে অগ্রসর হবো। আশা করি এ অঞ্চলের মানুষ ৩০ ডিসেম্বর নৌকায় ভোট দিয়ে উন্নয়ন অগ্রযাত্রা অব্যাহত রাখতে সহায়ক ভূমিকা পালন করবেন।দলটির প্রেসিডিয়াম এ সদস্য আরও বলেন, বর্তমান সরকার কৃষিকার্ড, বয়স্কভাতা, মাতৃত্বকালীন ভাতা, মৎস্যজীবীদের জন্য বিশেষ সুবিধা দিয়েছে। গত ১০বছর ধরে পহেলা জানুয়ারি ছাত্রছাত্রীদের হাতে বিনামূল্যে নতুন পাঠ্যবই তুলে দেওয়া হয়। এবার ৩৬ কোটি নতুন বই বিতরণ করা হবে, যা দেশের সবক’টি স্কুলে পৌঁছে গেছে।শিক্ষামন্ত্রী নাহিদ বলেন, নতুন প্রজন্ম সুশিক্ষায় শিক্ষিত হলে আগামী বাংলাদেশের রাজনীতি হবে মেধানির্ভর। তারেক রহমানের মতো বিদেশে টাকা পাচারকারী দণ্ডিত ব্যক্তিরা রাজনীতি করতে পারবেন না। তখন দল ও সরকারে মুক্তিযুদ্ধের চেতনায় বিশ্বাসী আজকের স্বপ্নবাজ মেধাবী তরুণরা নেতৃত্ব দিবে। বর্তমান সরকার বাঙালি জাতির জন্য সে ভীত মজবুত করে যাচ্ছে।স্থানীয় উন্নয়ন প্রসঙ্গে শিক্ষামন্ত্রী বলেন, বাঘা ইউনিয়নে রাস্তাঘাট, ব্রিজ-কালভার্ট, স্কুল-কলেজ ভবন, কমিউনিটি ক্লিনিকসহ জীবনমান উন্নয়নে প্রয়োজনীয় সকল কাজ সম্পন্ন করা হয়েছে। এরপরও যেসকল কাজ অবশিষ্ট রয়েছে তা জনগণের ভোটে নির্বাচিত হলে অল্প সময়ের মধ্যে সম্পন্ন করা হবে। দেশ এখন খাদ্যে স্বয়ংসম্পূর্ণ। আধুনিক ও যুগোপযোগী শিক্ষা হাতের নাগালে। স্কুল, ইবতেদায়ী ও কওমী শিক্ষার মান সমান করা হয়েছে। শিক্ষকদের বেতন বৈষম্য দূর করা হয়েছে। আলেম-উলামাদের শতবছরের পুরনো দাবীকে প্রধানমন্ত্রী শেখ হাসিনা গ্রহণ করে ‘আরবী ইসলামিক ইউনিভার্সিটি’ প্রতিষ্ঠা করেছেন। জাতীয় শিক্ষানীতির মাধ্যমে মাদ্রাসা ছাত্রদের সরকারের যেকোনো প্রতিষ্ঠানে চাকুরীর নিশ্চয়তা দেয়া হয়েছে। নারীরা এখন সেনা, পুলিশ, বিমান, সচিবালয়সহ গুরুত্বপূর্ণ পদে কাজ করছেন।শিক্ষামন্ত্রী সন্ত্রাসবাদ, জঙ্গিবাদ, মানুষহত্যাকারি বিএনপি-জামায়াত জোটের সহচর কালো টাকার মালিকদের প্রত্যাখ্যান করে আগামী নির্বাচনে উন্নয়ন ও অগ্রগতির প্রতীক নৌকায় ভোট দেওয়ার আহ্বান জানান।এসব পথসভায় আরো বক্তব্য রাখেন জেলা আওয়ামী লীগের সাংগঠনিক সম্পাদক ও গোলাপগঞ্জ উপজেলা পরিষদের সাবেক ভাইস চেয়ারম্যান কামাল আহমদ, সদস্য সৈয়দ মিছবাহ উদ্দিন, উপজেলা আওয়ামী লীগের সাধারণ সম্পাদক রফিক আহমদ, বাঘা ইউপি চেয়ারম্যান ছানা মিয়া, ইউনিয়ন আওয়ামী লীগ নেতা আজমন্দ আলী প্রমুখ।</body>
</article>
