<article>
  <headline>বিয়ানীবাজারে লিটু খুনের ঘটনায় ৪ ছাত্রলীগ কর্মী কারাগারে</headline>
  <url>http://dainiksylhet.com/details/103220</url>
  <published_at>  প্রকাশিত হয়েছে : ৬:২৬:২৯,অপরাহ্ন ১৮ জুলাই ২০১৭</published_at>
  <category>খুন</category>
  <body>দৈনিকসিলেটডেস্ক:সিলেটের বিয়ানীবাজারে সরকারি কলেজে ছাত্রলীগ কর্মী লিটু খুনের ঘটনায় গ্রেফতার ৪ ছাত্রলীগ কর্মীকে কারাগারে পাঠানোর নির্দেশ দিয়েছেন আদালত।মঙ্গলবার দুপুর দুইটায় আসামিদের আদালতে তোলা হলে সিলেটের সিনিয়র জুডিশিয়াল ম্যাজিস্ট্রেট ফারজানা শাকিলা চৌধুরী সুমু তাদের কারাগারে পাঠানোর নির্দেশ দেন।উল্লেখ্য, আধিপত্য বিস্তার নিয়ে ছাত্রলীগের দুই গ্রুপের দ্বন্দ্বের জেরে সোমবার দুপুরে সরকারি কলেজের শ্রেণীকক্ষে গুলি করে খালেদ আহমদ লিটুকে হত্যা করা হয়। এর আগে ক্যাম্পাসে পাভেল এবং পল্লভ গ্রুপের সমর্থকদের মধ্যে হাতাহাতি ও সংঘর্ষ হয়।নিহত লিটু ওই কলেজের ছাত্র নয়। সে পেশায় একজন মোবাইল ফোন ব্যবসায়ী ও স্থানীয় ছাত্রলীগের পাভেল গ্রুপের কর্মী। কলেজটি শিক্ষামন্ত্রী নুরুল ইসলাম নাহিদের নির্বাচনী এলাকায় অবস্থিত। আর নিহত লিটু শিক্ষামন্ত্রীর প্রতিপক্ষ গ্রুপের কর্মী বলে জানা গেছে।এ ঘটনায় পরিত্যক্ত অবস্থায় উদ্ধার করা হয় একটি রিভলভার ও একটি রামদা।পরে সোমবার মধ্যরাতে সাতজনকে আসামি করে বিয়ানীবাজার থানায় মামলা দায়ের করেন নিহত লিটুর বাবা খলিল উদ্দিন।বিয়ানী বাজার থানার ওসি চন্দন কুমার চক্রবর্তী যুগান্তরকে জানান, রাতে খালেদ আহমদ লিটুর লাশ দাফনের পর তার বাবা খলিল উদ্দিন বাদী হয়ে সাতজনকে আসামি করে থানায় অভিযোগ দায়ের করেছেন। আসামিরা হলেন- কামরান, ফাহাদ , এমদাদুর, দেলোয়ার হোসেন মিষ্টু, সাহেদ, শিপু এবং কাউসার। তারা সবাই পাভেল গ্রুপের ছাত্রলীগ কর্মী।ওসি জানান, এদের মধ্যে ঘটনার পরই আটক কামরান, ফাহাদ ও এমদাদুরকে গ্রেফতার দেখানো হয়েছে। এছাড়া মামলার পরই আসামিদের বাড়িতে তল্লাশি চালানো হয়। এসময় গ্রেফতার করা হয় দেলোয়ার হোসেন মিষ্টুকে। আর বাকীদের কাউকে বাড়িতে পাওয়া যায়নি।তবে সাহেদের বাড়িতে তল্লাশি চালিয়ে একটি রামদা উদ্ধার এবং রাতে অভিযানের সময় কলেজের সামনের এক সবজি বিক্রেতার মাচাংয়ের নীচ থেকে পরিত্যক্ত অবস্থায় একটি রিভলবার উদ্ধার করা হয়েছে। তবে লিটু খুনের ঘটনায় এই রিভলবার ব্যবহার হয়েছে কিনা তা নিশ্চিত নয় পুলিশ।ময়নাতদন্তের সময় লিটুর মাথা থেকে উদ্ধার করা বুলেটটি পুলিশের হাতে আসলেই তা নিশ্চিত হওয়া যাবে বলেও জানান ওসি চন্দন কুমার চক্রবর্তী।</body>
</article>
