<article>
  <headline>রাজু হত্যা : ছাত্রদলের ২৩ নেতাকর্মীর বিরুদ্ধে মামলা</headline>
  <url>http://dainiksylhet.com/details/136042</url>
  <published_at>  প্রকাশিত হয়েছে : ২:০০:৩২,অপরাহ্ন ১৪ আগস্ট ২০১৮</published_at>
  <category>খুন</category>
  <body>দৈনিকসিলেটডটকম: সিলেটে ছাত্রদল নেতা ফয়জুল হক রাজু হত্যার ঘটনায় ছাত্রদলের ২৩ নেতাকর্মীর বিরুদ্ধে কোতয়ালি থানায় মামলা হয়েছে। মামলায় ছাত্রদলের কেন্দ্রীয় সদস্য, সিলেট মহানগর ছাত্রদলের সাবেক সাংগঠনিক সম্পাদক আব্দুর রকিব চৌধুরী ও মহানগর ছাত্রদলের বর্তমান কমিটির সাধারণ সম্পাদক দেলোয়ার হোসেন দিনারকে আসামি করা হয়েছে।সোমবার রাতে ২৩ জনের নাম উল্লেখ করে মামলাটি দায়ের করেন নিহত রাজুর চাচা আওয়ামী লীগ নেতা দবির হোসেন।কোতয়ালি থানা পুলিশের ভারপ্রাপ্ত কর্মকর্তা (ওসি) মোশাররফ হোসেন জানান, মামলায় এজাহারনামীয় ২৩ জন ছাড়াও অজ্ঞাত আসামি করা হয়েছে আরও ৮-৯ জনকে। তবে বাকি আসামিদের নাম প্রকাশে অপারগতা প্রকাশ করেন তিনি।এর আগে রোববার (১২ আগস্ট) বিকেলে রাজু হত্যার ঘটনায় জেলা ছাত্রদলের সাবেক সহ-সভাপতি লিটন আহমদ, জেলা ছাত্রদলের সাবেক সাংগঠনিক সম্পাদক এখলাছুর রহমান মুন্না ও জেলা ছাত্রদলের বর্তমান কমিটির যুগ্ম সাধারণ সম্পাদক (পদত্যাগকারী) আনোয়ার হোসেন রাজুকে জিজ্ঞাসাবাদের জন্য আটক করে পুলিশ। সোমবার দুপুরে তাদের অপর একটি মামলায় গ্রেফতার দেখিয়ে আদালতে তোলা হয়।প্রসঙ্গত, গত শনিবার রাতে সিলেট নগরের কুমারপাড়ায় নবনির্বাচিত মেয়র আরিফুল হক চৌধুরীর বাসার সামনে বিজয় উল্লাস চলাকালে ছাত্রদলের দুই পক্ষের মধ্যে সংঘর্ষ ও গোলাগুলিতে খুন হন সিলেট মহানগর ছাত্রদলের সাবেক সহ-প্রচার সম্পাদক ও ছাত্রদলের নতুন কমিটিবিরোধী নেতা ফয়জুল হক রাজু।</body>
</article>
