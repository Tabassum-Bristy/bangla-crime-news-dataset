<article>
  <headline>সালোয়ার কামিজ পরিয়ে কাশ্মীরি তরুণকে মারপিট</headline>
  <url>http://dainiksylhet.com/details/164111</url>
  <published_at>  প্রকাশিত হয়েছে : ১০:১০:৪৮,অপরাহ্ন ০৬ সেপ্টেম্বর ২০১৯</published_at>
  <category>খুন</category>
  <body>দৈনিকসিলেটডেস্ক: ভারতের রাজস্থানের আলওয়ারে কাশ্মীরি এক শিক্ষার্থীকে সালোয়ার কামিজ পরিয়ে খুঁটিতে বেঁধে বেধড়ক মারপিট করেছে দেশটির উগ্রপন্থী হিন্দুরা। আলওয়ারের এ ঘটনায় বৃহস্পতিবার অজ্ঞাত পরিচয় ব্যক্তিদের নামে এফআইআর দায়ের করেছে রাজস্থান পুলিশ। আক্রান্ত ওই যুবকের নাম মীর ফাইদ। তার বাড়ি কাশ্মীরের সোপোরে।ভারতীয় একটি গণমাধ্যমকে আলওয়ারের অ্যাডিশনাল এসপি তেজপাল সিং বলেন, নীমরানার এক বেসরকারি কলেজের অ্যারোনটিক্যাল ইঞ্জিনিয়ারিংয়ের চূড়ান্ত বর্ষের ছাত্র ফাইদ। লিখিত অভিযোগে ওই ছাত্র জানান, বুধবার রাতে কলেজ থেকে বেরিয়ে হোস্টেলে ফিরছিলেন তিনি। মাঝ রাস্তায় তার পথ আটকে দাঁড়ায় অজ্ঞাতপরিচয় দুই ব্যক্তি।মীর ফাইদের বরাত দিয়ে ওই পুলিশ কর্মকর্তা জানান, তারা তাকে মারধরের ভয় দেখিয়ে, জোর করে সালোয়ার কামিজ পরতে বাধ্য করে। সেই অবস্থায় এটিএম বুথে ঢুকলে লোকজন সেখানে জড়ো হয়ে যায়। তাকে এটিএম থেকে বেরে করে, মারধর করা হয়।কাশ্মীরি তরুণকে সালোয়ার কামিজ পরিয়ে বেধড়ক মারপিটের একটি ভিডিও সামাজিক যোগাযোগমাধ্যমে ভাইরাল হয়ে ছড়িয়ে পড়েছে। এতে দেখা যাচ্ছে, কয়েকজন যুবক ওই কাশ্মীরি তরুণকে খুঁটির সঙ্গে বেঁধে, মারধর করছেন। বিভিন্ন ধরনের হুমকির পাশাপাশি তাকে মারধর করা হয়। তবে অপ্রীতিকর কিছু ঘটার আগেই উন্মত্ত জনতার হাত থেকে পুলিশ তাকে উদ্ধার করে।আলওয়ার পুলিশ বলছে, ভারতীয় দণ্ডবিধির সংশ্লিষ্ট ধারায় মামলা দায়ের হয়েছে। তবে এখনো কেউ গ্রেফতার হয়নি। পুলিশ তদন্ত শুরু করেছে।রাজস্থানের আলওয়ারেই দুই বছর আগে পিটিয়ে খুন করা হয়েছিল পেহলু খানকে। চাঞ্চল্যকর সেই মামলার ছয় অভিযুক্তই আদালতে বেকসুর খালাস পেয়ে যায়। ঘটনাটি ঘটেছিল ২০১৭ সালের ১ এপ্রিল। রাজস্থানের দিল্লি-আলওয়ার হাইওয়ের ওপর বেহরোর কাছে স্বঘোষিত গোরক্ষকদের হাতে আক্রান্ত হয়েছিলেন পেহলু খান।হরিয়ানার নুহর বাসিন্দা পেহলুকে ওই দিন নৃশংসভাবে পেটানো হয়। ঘটনার দু’দিন পর একটি বেসরকারি হাসপাতালে মৃত্যু হয় হরিয়ানার ওই ব্যক্তির।</body>
</article>
