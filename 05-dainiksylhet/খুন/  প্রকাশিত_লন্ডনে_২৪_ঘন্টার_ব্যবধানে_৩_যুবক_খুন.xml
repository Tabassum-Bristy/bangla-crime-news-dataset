<article>
  <headline>লন্ডনে ২৪ ঘন্টার ব্যবধানে ৩ যুবক খুন</headline>
  <url>http://dainiksylhet.com/details/157645</url>
  <published_at>  প্রকাশিত হয়েছে : ১০:০১:১১,অপরাহ্ন ১৬ জুন ২০১৯</published_at>
  <category>খুন</category>
  <body>লন্ডন প্রতিনিধি:লন্ডনে মাত্র ১২ মিনিটের ব্যবধানে দুটি খুনের ঘটনা ঘটেছে। শুক্রবার স্থানীয় সময় বিকাল প্রায় ৪টা ৪২ মিনিটের দিকে দক্ষিণ লন্ডনের ওয়ান্ডওর্থে ১৮ বছর বয়সী এক তরুণকে ছুরিকাঘাতে হত্যা করা হয়, এর কয়েক মিনিট পর ৪টা ৫৪ মিনিটে দক্ষিণপূর্ব লন্ডনের প্লুমস্টেড থেকে পুলিশের কাছে একটি ফোন আসে আর তাতে জানানো হয় সেখানে এক কিশোরকে গুলি করে হত্যা করা হয়েছে। এদিকে শনিবার আনুমানিক দুপুর ২টায় বাংলাদেশী অধ্যুষিত টাওয়ার হ্যামলেটসেও ছুরিকাঘাতে একজনের মৃত্যু হয়েছে। স্যোশাল মিডিয়া সূত্রে মনে হচ্ছে নিহত ব্যক্তি বাংলাদেশী বংশোদ্ভুত। পুলিশ জানায় তাকে ল্যান্ডপার্ক স্টেশন সংলগ্ন অলটন স্ট্রিটে ছুরিকাঘাত করা হয়। সে ঘটনাস্থলেই মৃত্যু বরন করে।অন্যদিকে এ তিন ঘটনা ছাড়াও শনিবার ভোররাত ৩টা ২২ মিনিটের দিকে দক্ষিণপশ্চিম লন্ডনের ক্লাপহামে আরও একটি মারামারির ঘটনায় তিন ব্যক্তি ছুরিকাহত হন।এসব ঘটনায় জড়িত সন্দেহে পুলিশ ১৪ জনকে গ্রেপ্তার করেছে বলে বিবিসির প্রতিবেদনে বলা হয়েছে। আহত তিন জনের মধ্যে দুই জনের অবস্থা জানা না গেলেও তৃতীয় জনের আঘাত গুরুতর নয় বলে জানা গেছে।অল্প সময়ের ব্যবধানে দুই কিশোর-তরুণের হত্যাকাণ্ডের ঘটনায় প্রায় ‘অসুস্থবোধ’ করছেন বলে এক টুইটে জানিয়েছেন লন্ডনের মেয়র সাদিক খান। ঘটনাগুলোর বিষয়ে কারও কাছে কোনো তথ্য থাকলে তা কর্তৃপক্ষকে জানানোর অনুরোধ করেছেন তিনি।ওয়ান্ডওর্থের খুনের ঘটনায় জড়িত সন্দেহে পুলিশ ১৬ থেকে ১৯ বছর বয়সী ছয় কিশোর-তরুণকে গ্রেপ্তার করেছে। এই এলাকার ডিসাইড রোডে খুনের ঘটনাটি ঘটে।এক টুইটে স্থানীয় এমপি রোসেনা আলিন খান হত্যাকাণ্ডের ঘটনাকে ‘হৃদয়বিদারক’ ও ‘শোচনীয়’ বলে বর্ণনা করেছেন। অপরদিকে প্লুমস্টেডের হার্টভেল রোডের একটি কার পার্কে গুলিতে এক কিশোর নিহত হওয়ার পর ওই খুনের সঙ্গে জড়িত সন্দেহে পুলিশ তিন ব্যক্তি ও এক নারীকে গ্রেপ্তার করেছে।ক্লাপহামের বেডফোর্ড রোডে তিন ব্যক্তিকে ছুরিকাঘাতের ঘটনায় জড়িত থাকায় দায়ে চার ব্যক্তিকে গ্রেপ্তার করেছে পুলিশ। এই দুই হত্যাকাণ্ডের ঘটনায় চলতি বছর লন্ডনে খুন হওয়া লোকের সংখ্যা ৫৫ জনে দাঁড়ালো। গত বছর লন্ডনে ১৩২টি হত্যাকাণ্ডের ঘটনা ঘটেছিল যা এক দশকের মধ্যে সর্বোচ্চ ছিল।</body>
</article>
