<article>
  <headline>মসজিদে শিরনি বিতরণকে কেন্দ্র করে মাধবপুরে যুবক খুন</headline>
  <url>http://dainiksylhet.com/details/125302</url>
  <published_at>  প্রকাশিত হয়েছে : ৯:৩১:৫৩,অপরাহ্ন ১৫ এপ্রিল ২০১৮</published_at>
  <category>খুন</category>
  <body>দৈনিকসিলেটডটকম: হবিগঞ্জের মাধবপুরে মসজিদে শিরনি বিতরণকে কেন্দ্র করে করে প্রতিপক্ষের ফিকলের(ট্যাডা) আঘাতে হেলাল মিয়া (৩৫) নামে এক ব্যক্তি খুন হয়েছেন।শনিবার (১৪ এপ্রিল) দিবাগত রাত ১২টার দিকে উপজেলার বাঘাসুরা ইউনিয়নের লক্ষ্মীপুর গ্রামে এই ঘটনা ঘটে। হেলাল মিয়া ওই গ্রামের মৃত ছনাই মিয়ার ছেলে।নিহতের ভাই ফয়সল মিয়া জানান, পবিত্র শবে মেরাজ উপলক্ষে স্থানীয় মসজিদে মিলাদের শিরনি বিতরণকে কেন্দ্র করে কয়েকজনের সঙ্গে কথা কাটাকাটি হয় হেলাল মিয়ার। পরে মসজিদ থেকে বের হলে প্রতিপক্ষের ১০/১২ জন হেলালের ওপর হামলা করে। এক পর্যায়ে তাদের ফিকলের একটি আঘাত লাগে হেলালের বুকে।স্থানীয়রা হেলালকে উদ্ধার করে হবিগঞ্জ আধুনিক জেলা সদর হাসপাতালে নিয়ে আসলে কর্তব্যরত চিকিৎসক মিঠুন রায় তাকে মৃত ঘোষণা করেন।খুনের ঘটনার সত্যতা নিশ্চিত করে মাধবপুর থানার ভারপ্রাপ্ত কর্মকর্তা (ওসি) চন্দন কুমার চক্রবর্তী বলেন, এ রিপোর্ট লেখা পর্যন্ত পুলিশ ঘটনাস্থলে যাচ্ছিল। তদন্তপূর্বক ব্যবস্থা গ্রহণ করা হবে। তবে এ ব্যাপারে কেউ রাত দুইটা পর্যন্ত কোনো অভিযোগ করেনি।</body>
</article>
