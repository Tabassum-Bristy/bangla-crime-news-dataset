<article>
  <headline>শবে বরাত ২১ এপ্রিলই</headline>
  <url>http://dainiksylhet.com/details/153869</url>
  <published_at>  প্রকাশিত হয়েছে : ৭:৫৮:১২,অপরাহ্ন ১৬ এপ্রিল ২০১৯</published_at>
  <category>খুন</category>
  <body>দৈনিকসিলেটডেস্ক: পূর্ব ঘোষণা অনুযায়ী আগামী ২১ এপ্রিলই পবিত্র শবে বরাত পালিত হবে। আজ (মঙ্গলবার) ধর্ম মন্ত্রণালয়ের সভাকক্ষে এক সংবাদ সম্মেলনে এ ঘোষণা দেন ধর্ম প্রতিমন্ত্রী অ্যাডভোকেট শেখ মোহাম্মদ আবদুল্লাহ।শাবান মাসের চাঁদ দেখার বিষয়ে বিশিষ্ট ওলামায়ে কেরামদের সমন্বয়ে গঠিত ১১ সদস্যবিশিষ্ট কমিটির সুপারিশের ভিত্তিতে এ ঘোষণা দেন তিনি।জাতীয় চাঁদ দেখা কমিটি গত ৬ এপ্রিল সন্ধ্যায় ইসলামিক ফাউন্ডেশনের বায়তুল মোকাররম সভাকক্ষে দেশের সব জেলা প্রশাসন, ইসলামিক ফাউন্ডেশনের প্রধান কার্যালয়, বিভাগীয় ও জেলা কার্যালয়, আবহাওয়া অধিদপ্তরের সব কার্যালয়, মহাকাশ গবেষণা প্রতিষ্ঠানগুলো থেকে প্রাপ্ত তথ্য পর্যালোচনা করে সিদ্ধান্ত হয় যে, বাংলাদেশের আকাশে কোথাও শাবান মাসের চাঁদ দেখা যায়নি। সে হিসেবে আগামী ২১ এপ্রিল দিবাগত রাতে সারাদেশে পবিত্র শবে বরাত উদযাপন হবে।এরপর দেশের আকাশে সেদিন চাঁদ দেখা গেছে এমন তথ্য প্রকাশিত হলে বিতর্ক দেখা দেয়। এমন অবস্থায় দফায় দফায় বৈঠক শেষে গত ১৩ এপ্রিল ১১ সদস্যের কমিটি গঠন করা হয়।শাবান মাসের চাঁদ দেখা নিয়ে গতকাল সোমবার হাইকোর্টে একটি রিট আবেদন শুনানি হয়। শুনানিতে ইসলামিক ফাউন্ডেশনের মহাপরিচালককে আবেদনকারীদের বক্তব্য লিখিত আকারে গ্রহণ করার জন্য বলেন আদালত। আদালত বলেন, এটা ধর্মীয় সেনসেটিভ ইস্যু। এটা আদালতের বিষয়বস্তু না করাই ভালো।আবেদনকারীদের উদ্দেশ্যে আদালত বলেন, আপনাদের বক্তব্য আপাতত ইসলামিক ফাউন্ডেশনে লিখিত আকারে জমা দেন। তারা যদি কনসিরাডেশনে না নেন তাহলে আমাদের কাছে আসবেন। আমরা তখন ব্যবস্থা নেব।আজ ওই কমিটির সুপারিশের ভিত্তিতে আগের ঘোষণাই ঠিক রাখা হয়েছে।আগের সিদ্ধান্ত বহালের বিষয়ে যা বলা হয়েছে গঠিত কমিটির সভার কার্যবিবরণীতে বলা হয়, ১৪৪০ হিজরি সনের শাবান মাসের চাঁদ দেখার সিদ্ধান্তের বিষয়ে গত ১৩ এপ্রিল ইসলামিক ফাউন্ডেশনের বায়তুল মোকাররম সভাকক্ষে ধর্ম প্রতিমন্ত্রী ও জাতীয় চাঁদ দেখা কমিটির সভাপতি অ্যাডভোকেট শেখ মো. আব্দুল্লাহর সভাপতিত্বে আলেম-ওলামা ও মুফতিদের সমন্বয়ে সভা হয়।সভায় পবিত্র শাবান মাসের চাঁদ দেখার সিদ্ধান্তের বিষয়ে ভিন্নমত পোষণকারীদের দাবি যাচাইয়ের মারকাযুদ দাওয়াহর শিক্ষা সচিব মুফতি মুহাম্মদ আবদুল মালেককে প্রধান করে বিশিষ্ট উলামায়ে কেরামের সমন্বয়ে ১১ সদস্যের একটি উপ-কমিটি গঠন করা হয়। যারা চাঁদ দেখেছেন বলে দাবি করেছেন তাদের সাক্ষ্যগ্রহণ ও যাচাই-বাছাইয়ের মাধ্যমে সিদ্ধান্ত গ্রহণ করে কমিটি।গত ১৬ এপ্রিল সকাল সাড়ে ১০টায় বায়তুল মোকাররম কার্যালয়ে এক সভা হয়। সভায় ইসলামিক ফাউন্ডেশনের মহাপরিচালক উপস্থিত ছিরেন। সভার শুরুতে উপ-কমিটির আহ্বায়ক মুফতি মুহাম্মদ আবদুল মালেক সবাইকে সালাম জানিয়ে সভার কার্যক্রম শুরু করেন। এরপর সভায় উপস্থিতি সদস্যরা দীর্ঘ দেড় ঘণ্টা যাবত সংশ্লিষ্ট বিষয়ের বিভিন্ন দিক নিয়ে শরিয়তের আলোকে পর্যালোচনা করেন।এরপর উপ-কমিটি আনুমানিক বেলা ১২টার দিকে ইসলামিক ফাউন্ডেশনের সহকারী পরিচালক হাফেজ মো. মোস্তাফিজুর রহমান, সহকারী পরিচালক মো. রেজাউল করিমের মাধ্যমে যারা চাঁদ দেখেছেন মর্মে দাবি করেছেন তাদের সাক্ষ্য প্রদাণের জন্য আহ্বান করেন।সাক্ষীরা সাক্ষ্য দিতে না এসে অপ্রাসঙ্গিক কিছু শর্ত জুড়ে দেন। বিষয়টি সভায় অবহিত করা হলেও সভার সদস্যরা শর্তগুলো শরিয়তের সাক্ষ্য প্রদাণের নিয়মবহির্ভূত আখ্যা দিয়ে শরিয়ার নিয়ম অনুযায়ী স্বাভাবিকভাবে সাক্ষ্য দিতে পুনরায় কমিটির সদস্য সচিব ও বায়তুল মোকাররম জাতীয় মসজিদের সিনিয়র পেশ ইমাম হাফেজ মাওলানা মুহাম্মদ মিজানুর রহমানকে পাঠান।সাক্ষীদের উদ্দেশ্যে তিনি বলেন, নির্ধারিত কমিটি আপনাদের বক্তব্য শোনার জন্য অপেক্ষায় আছেন। আপনারা সাক্ষ্য দিতে আসেন। এবারও তারা সাক্ষ্য দিতে আসেনি বরং আগের ন্যায় অপ্রাসঙ্গিক শর্ত জুড়ে দেন, যা ইসলামি শরিয়াবহির্ভূত।নতুন চাঁদের বিষয়টি সম্পূর্ণ একটি দ্বীনি বিষয়। এ ব্যাপারে ইসলামি শরিয়ার ভিত্তিতে সিদ্ধান্ত গ্রহণ করতে হয়। ২৯ রজবের সন্ধ্যায় যেহেতু জাতীয় চাঁদ দেখা কমিটির কাছে চাঁদ দেখেছেন বলে কেউ সাক্ষ্য দিতে আসেননি তাই ইসলামি শরিয়াহ্ অনুযায়ী পরের দিনকে ৩০ রজব হিসাব করে এর পরের দিন সোমবার ১ শাবান ঘোষণা করা হয়।পরবর্তীতে ২৯ রজব সন্ধ্যায় কোথাও নতুন চাঁদ দেখা গেছে এমন বক্তব্য সামনে আসার পর তথ্য পর্যালোচনার জন্য গত ১৩ এপ্রিল ধর্ম প্রতিমন্ত্রীর সভাপতিত্বে একটি সভা হয়। সেই সভায় সিদ্ধান্ত হয় যে, নির্ধারিত কমিটি চাঁদ দেখেছেন এমন সাক্ষীদের বক্তব্য শুনে শরিয়তের দৃষ্টিকোণ থেকে যাচাই-বাছাই করে ফয়সালা গ্রহণ করবেন। সেই হিসেবে আজকে সাক্ষীদের সাক্ষ্য গ্রহণ এবং তা যাচাইয়ের জন্য কমিটির সভা হয়। যেহেতু সাক্ষীরা সাব-কমিটির বারবার অনুরোধের পরও সাক্ষ্য দিতে সভায় উপস্থিত হননি বরং সাক্ষ্য দেয়ার জন্য এমন কিছু শর্ত জুড়ে দিয়েছেন যেভাবে সাক্ষ্য গ্রহণের শরিয়তে কোনো ভিত্তি নেই। তাই চাঁদ দেখার কোনো সাক্ষীর সাক্ষ্য না পাওয়ায় আজকের সভা ইসলামি শরিয়াহ্ অনুযায়ী জাতীয় চাঁদ দেখা কমিটির গত ৬ এপ্রিল ঘোষিত সিদ্ধান্ত বহাল রেখেছেন।অর্থাৎ ১ শাবান গত ৮ এপ্রিল থেকে শুরু হওয়ার সিদ্ধান্ত গ্রহণ করা হলো। সেই মোতাবেক আগামী ২১ এপ্রিল দিবাগত রাতে সারাদেশে পবিত্র শবে বরাত।এমইউ/জেডএ/পিআর/এমএসবাংলাদেশআপনার মতামত লিখুন :</body>
</article>
