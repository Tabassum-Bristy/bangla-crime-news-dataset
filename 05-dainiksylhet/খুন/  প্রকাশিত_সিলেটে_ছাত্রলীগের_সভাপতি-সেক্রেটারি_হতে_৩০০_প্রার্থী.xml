<article>
  <headline>সিলেটে ছাত্রলীগের সভাপতি-সেক্রেটারি হতে ৩০০ প্রার্থী</headline>
  <url>http://dainiksylhet.com/details/111532</url>
  <published_at>  প্রকাশিত হয়েছে : ৯:০৭:০৯,অপরাহ্ন ২৮ অক্টোবর ২০১৭</published_at>
  <category>খুন</category>
  <body>ওয়েছ খছরু:সিলেট জেলা ছাত্রলীগের নতুন কমিটি গঠন নিয়ে তোড়জোড় শুরু হয়েছে। ইতিমধ্যে কেন্দ্রীয় কমিটির কাছে পদ-পদবি পাওয়ার আশায় প্রায় ৩০০ নেতা তাদের জীবন-বৃত্তান্ত জমা দিয়েছেন। যারা জীবন বৃত্তান্ত জমা দিয়েছেন তারা সবাই কেউ সভাপতি, কেউবা সাধারণ সম্পাদক পদে প্রার্থী। সিলেটে ছাত্রলীগের ভেতরে গ্রুপ কিংবা নেতার অভাব নেই। সাবেক প্রভাবশালী ছাত্রলীগ নেতারা সিলেটে নিজেদের আধিপত্য জানান দিতে ‘গ্রুপ রাজনীতি’ পরিচালনা করছেন। সিলেটে এখন ছাত্রলীগের ভেতরে ছোট-বড় মিলে কমপক্ষে ১০টি গ্রুপ রয়েছে।উল্লেখযোগ্য গ্রুপের মধ্যে রয়েছে- আওয়ামী লীগ নেতা নাছির উদ্দিন আহমদ সমর্থিত তেলীহাওর গ্রুপ, শফিউল আলম নাদেল সমর্থিত দর্শনদেউরী গ্রুপ, আজাদুর রহমান আজাদ সমর্থিত টিলাগড় গ্রুপ, বিধান কুমার সাহা সমর্থিত কাশ্মির গ্রুপ, বিযুষ চন্দ্র দে সমর্থিত মীর্জাজাঙ্গাল গ্রুপ। ছাত্রলীগের কেন্দ্রীয় সূত্র জানিয়েছে- যারা জীবন বৃত্তান্ত জমা দিয়েছেন তাদের কাগজপত্র যাচাই-বাছাই করা হবে। এরপর পরবর্তী সিদ্ধান্ত নেয়া হবে। এদিকে- জেলা ছাত্রলীগের সভাপতি পদে অন্তত ১৫ নেতাকে ঘিরে কম-বেশি আলোচনা চলছে। এসব নেতার মধ্য থেকেই কোনো একজনের কাঁধে সভাপতির গুরুদায়িত্ব বর্তাবে বলে মনে করছেন সাধারণ নেতা-কর্মীরা। চলতি মাসের মাঝামাঝি ছাত্রলীগের অভ্যন্তরীণ বিরোধের জের ধরে নগরীর টিলাগড়ে ছাত্রলীগ কর্মী উমর আহমদ মিয়াদ খুন হয়।এ ঘটনায় সিলেট জেলা ছাত্রলীগের কর্মকাণ্ড নিয়ে নতুন করে বিতর্ক দেখা দেয়। পরে কেন্দ্রীয় ছাত্রলীগের পক্ষ থেকে ১৮ই অক্টোবর সিলেট জেলা ছাত্রলীগে কমিটি বিলুপ্ত করা হয়। কমিটি বিলুপ্তের পরপরই নতুন কমিটি গঠনের জন্য পদপ্রত্যাশীদের কাছ থেকে জীবনবৃত্তান্ত আহ্বান করে কেন্দ্রীয় ছাত্রলীগ। এজন্য তিন নেতাকে দায়িত্ব দেয় কেন্দ্রীয় ছাত্রলীগ। এ তিন নেতা হচ্ছেন- ছাত্রলীগের সিলেট বিভাগীয় সাংগঠনিক সম্পাদক সৃজন ঘোষ সজিব, কেন্দ্রীয় ক্রীড়া সম্পাদক চিন্ময় রায় ও উপ-সাহিত্য সম্পাদক রহমত উল্লাহ খান শাকুর। গত সোম ও মঙ্গলবার এ তিন নেতার কাছে জেলা ছাত্রলীগের পদ-প্রত্যাশী নেতারা নিজেদের জীবনবৃত্তান্ত জমা দিয়েছেন। কেন্দ্রীয় ছাত্রলীগ এসব জীবনবৃত্তান্ত যাচাই-বাছাই শেষে নতুন কমিটি ঘোষণা করবে বলে জানা গেছে। নতুন কমিটিতে সভাপতি পদে বেশ কয়েকজন নিজেদের জীবন বৃত্তান্ত জমা দিয়েছেন। এর মধ্যে ১৫ জনকে ঘিরেই আলোচনা বেশি।তেলিহাওর গ্রুপ থেকে জেলা ছাত্রলীগের সভাপতি পদে আগ্রহী সাবেক সহ-সভাপতি সালাউদ্দিন পারভেজ, সাবেক যুগ্ম সম্পাদক জাওয়াদ ইবনে জাহিদ খান ও সাবেক যুগ্ম সম্পাদক শাক্কুর আহমদ জনি। সিলেট জেলা ছাত্রলীগের সভাপতি পদ পাওয়ার দৌড়ে আছেন সুরমা গ্রুপের মুহিবুর রহমান ও বিপ্লব দাস। সদ্য বিলুপ্ত হওয়া কমিটির সাংগঠনিক সম্পাদক ছিলেন মুহিব, বিপ্লব ছিলেন সংস্কৃতি বিষয়ক সম্পাদক। ছাত্রলীগের টিলাগড় কেন্দ্রীয় গ্রুপের মধ্যে জেলা আওয়ামী লীগের যুব ও ক্রীড়া সম্পাদক রণজিত সরকারের আশীর্বাদপুষ্ট জেলা ছাত্রলীগের সাবেক সদস্য নাজমুল ইসলাম, কনক পাল ও অসীম কান্তি কর সভাপতি পদ পেতে আগ্রহী। বিলুপ্ত হওয়া কমিটির যুগ্ম সাধারণ সম্পাদক ছিলেন অসীম, গণশিক্ষা বিষয়ক সম্পাদক ছিলেন কনক। টিলাগড়কেন্দ্রিক গ্রুপের মধ্যে মহানগর আওয়ামী লীগের শিক্ষাবিষয়ক সম্পাদক আজাদুর রহমান আজাদের আশীর্বাদপুষ্ট অনিরুদ্ধ মজুমদার পলাশ, হারুনুর রশীদ ও মিজানুর রহমান মিজান জেলা ছাত্রলীগের সভাপতি পদপ্রত্যাশী।গেল কমিটিতে পলাশ ও হারুন উভয়েই ছিলেন সহ-সভাপতি পদে। আর মিজান ছিলেন সাংগঠনিক সম্পাদক। জেলা ছাত্রলীগের সাবেক সভাপতি ও বর্তমানে জেলা আওয়ামী লীগের উপদপ্তর সম্পাদক আখতারুজ্জামান চৌধুরী জগলুর সমর্থনপুষ্ট সাজু আহমদও আছেন সভাপতি পদ পাওয়ার দৌড়ে। সমপ্রতি বিলুপ্ত জেলা ছাত্রলীগের কমিটিতে সাংগঠনিক সম্পাদক পদে ছিলেন তিনি।</body>
</article>
