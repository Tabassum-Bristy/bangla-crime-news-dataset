<article>
  <headline>কমলগঞ্জে বাংলাদেশীর লাশ ফেরত দিল বিএসএফ</headline>
  <url>http://dainiksylhet.com/details/107978</url>
  <published_at>  প্রকাশিত হয়েছে : ৪:১৯:৫৫,অপরাহ্ন ১৭ সেপ্টেম্বর ২০১৭</published_at>
  <category>খুন</category>
  <body>কমলগঞ্জ প্রতিনিধি : ভারতে নিহত যুবক ইয়াসিন মিয়ার লাশ ফেরত দিয়েছে বিএসএফ। শনিবার রাত পৌণে ১১টার দিকে মৌলভীবাজার জেলার কমলগঞ্জ উপজেলার চাতলাপুর চেকপোস্ট দিয়ে ইয়াসিনের লাশ ফেরত দেয় বিএসএফ। নিহত ইয়াসিন মিয়া কমলগঞ্জের শরীফপুর ইউনিয়নের সঞ্জবপুর গ্রামের মৃত ফেরন মিয়ার ছেলে।স্থানীয় সূত্রে জানা যায়, শুক্রবার বিকেলে ইয়াসিন ও তার কয়েকজন বন্ধু মিলে ভারতের উত্তর ত্রিপুরার ঊনকোটি জেলার মূর্তিছড়া কদমমোড়া এলাকায় যায়। এসময় স্থানীয় ভারতীয় নাগরিকরা চোর ভেবে তাদেরকে ধাওয়া করে। এসময় অন্যরা পালিয়ে আসতে সক্ষম হলেও ইয়াসিনকে তারা পিটিয়ে হত্যা করে।বিজিবি ৪৬ ব্যাটালিয়ন সূত্রে জানা যায়, বাংলাদেশি নাগরিক খুনের খবর পেয়ে বিজিবি’র পক্ষ থেকে বিএসএফকে লাশ ফেরত দিতে চাপ দেয়া হয়। বিজিবি’র চাপের মুখে শনিবার রাতে ইয়াসিনের লাশ ফেরত দেয় বিএসএফ। লাশ গ্রহণ করেন কুলাউড়া থানার ওসি মো. শামীম মুসা।এসময় অন্যান্যের মধ্যে উপস্থিত ছিলেন শরীফপুর ইউনিয়ন পরিষদের চেয়ারম্যান মো. আলী। পরে লাশ ইয়াসিনের ভাই কুতুব আলীর কাছে হস্তান্তর করা হয়।লাশ ফেরত পাওয়ার সত্যতা নিশ্চিত করেছেন শ্রীমঙ্গলস্থ ৪৬ বিজিবি ব্যাটেলিয়নের ভারপ্রাপ্ত অধিনায়ক মেজর জি এম খালেদ হায়দার।</body>
</article>
