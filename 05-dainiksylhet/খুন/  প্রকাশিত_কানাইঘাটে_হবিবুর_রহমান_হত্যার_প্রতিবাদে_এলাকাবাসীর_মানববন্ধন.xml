<article>
  <headline>কানাইঘাটে হবিবুর রহমান হত্যার প্রতিবাদে এলাকাবাসীর মানববন্ধন</headline>
  <url>http://dainiksylhet.com/details/101706</url>
  <published_at>  প্রকাশিত হয়েছে : ৮:১৭:৩৫,অপরাহ্ন ৩০ জুন ২০১৭</published_at>
  <category>খুন</category>
  <body>কানাইঘাট প্রতিনিধিঃ কানাইঘাটে প্রকাশ্যে দিবালোকে রাস্তায় হবিবুর রহমান নামের এক যুবককে পৈচাশিক কায়দায় দেশীয় অস্ত্র দিয়ে কুপিয়ে নির্মম ভাবে হত্যার ঘটনায় ফুঁসে উঠেছে এলাকার সর্বস্তরের মানুষ। এই ন্যাক্কারজনক হত্যা কান্ডের প্রতিবাদে  শুক্রবার সকাল ১০টায় উপজেলার ২নং লক্ষীপ্রসাদ পশ্চিম ইউপির দক্ষিণ লক্ষীপ্রসাদ সরকারী প্রাথমিক বিদ্যালয় সংলগ্ন রাস্তায় এলাকাবাসীর উদ্যোগে শত শত মানুষের উপস্থিতিতে চিহ্নিত খুনিদের ফাসিঁর দাবীতে ঘন্টাব্যাপী বিশাল মানববন্ধন কর্মসূচী পালন করা হয়। এলাকার বিশিষ্ট মুরব্বী হাজী আমির আলীর সভাপতিত্বে মানববন্ধন কর্মসূচীতে বক্তব্য রাখেন, বিশিষ্ট মুরব্বী ফারুক আহমদ, বীর মুক্তিযোদ্ধা নুরুল হক, মনজুর হোসেন, মাষ্টার নুরুল হোসেন, মুরব্বী আব্দুল হক, কামাল আহমদ, মাষ্টার আম্বিয়া, অবঃ পুলিশ কর্মকর্তা তমিজ উদ্দিন, কবির হোসেন, নুর মোহাম্মদ, আব্দুস ছালাম, সিদ্দেক হোসেন, সাবেক ইউপি সদস্য আজিজুল হক প্রমূখ। এসময় বক্তরা বলেন হবিবুর রহমানকে প্রকাশ্যে দিবালোকে যে ভাবে কুপিয়ে নির্মম ভাবে হত্যা করা হয়েছে তা কোন সভ্য সমাজ মেনে নিতে পারে না। তারা এ ঘটনার সাথে জড়িত শরিফ উদ্দিন, আম্বিয়া, মুহিবুর রহমান মড়া, ভাড়াটিয়া খুনি ইকবাল ও মাষ্টার মুজম্মিল আলী সহ সকল আসামীদের ফাসিঁর দাবী জানিয়েছেন। মানব বন্ধন শেষে ফুঁসে উঠা এলাকার হাজারো মানুষ খুনীদের ফাঁসির দাবীতে নানা স্লোগান দিয়ে গোটা এলাকাকে কম্পিত করে তুলেন। উল্লেখ্য গত ২৩ জুন বিকাল সাড়ে ৩টায় উপজেলার ২নং লক্ষীপ্রসাদ পশ্চিম ইউপির দক্ষিণ লক্ষীপ্রসাদ গ্রামে পরকীয়া প্রেমের জেরে মুহিবুর রহমান মড়া গংদের হাতে নির্মম ভাবে খুন হন একই গ্রামের আমীর আলীর পুত্র হবিবুর রহমান। এ ঘটনায় কানাইঘাট থানায় নিহতের বড় ভাই আজিজুর রহমান বাদী হয়ে সাবেক ইউপি সদস্য শরীফ উদ্দিন, আম্বিয়া, ইকবাল আহমদ, সুরমা বেগম, মুহিবুর রহমান মড়া ও মাষ্টার মুজম্মিল আলী সহ অজ্ঞাতনামা আরো ৩/৪ জনকে আসামী করে মামলা দায়ের করেন।</body>
</article>
