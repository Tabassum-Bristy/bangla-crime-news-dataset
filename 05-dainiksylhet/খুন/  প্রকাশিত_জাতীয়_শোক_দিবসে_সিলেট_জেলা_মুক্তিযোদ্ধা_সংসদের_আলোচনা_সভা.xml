<article>
  <headline>জাতীয় শোক দিবসে সিলেট জেলা মুক্তিযোদ্ধা সংসদের আলোচনা সভা</headline>
  <url>http://dainiksylhet.com/details/105599</url>
  <published_at>  প্রকাশিত হয়েছে : ৬:২৪:২৮,অপরাহ্ন ১৫ আগস্ট ২০১৭</published_at>
  <category>খুন</category>
  <body>সর্বকালের সর্বশ্রেষ্ঠ বাঙালি জাতির জনক বঙ্গবন্ধু শেখ মুজিবুর রহমানের ৪২তম শাহাদাৎ বার্ষিকী ও জাতীয় শোক দিবস উপলক্ষ্যে সিলেট জেলা মুক্তিযোদ্ধা সংসদের উদ্যোগে মঙ্গলবার জিন্দাবাজারস্থ কার্যালয়ে এক আলোচনা সভা ও দোয়া মাহফিল অনুষ্ঠিত হয়। সদর উপজেলা সাংগঠনিক কমান্ডার বীর মুক্তিযোদ্ধা নাজিম উদ্দিনের পরিচালনায় আলোচনা সভায় প্রধান অতিথির বক্তব্যে জেলা মুক্তিযোদ্ধা কমান্ডার সুব্রত চক্রবর্তী জুয়েল বলেন, বাংলা এবং বাঙালি ইতিহাসের মহানায়ক হাজার বছরের শ্রেষ্ঠ বাঙালি ও বাংলাদেশের স্থপতি এবং এদেশের প্রথম নির্বাচিত শাসক জাতির জনক বঙ্গবন্ধু শেখ মুজিবুর রহমান। প্রধানমন্ত্রী শেখ হাসিনা পিতার এই ঐতিহ্যকে ধরে রাখায় এবং দেশকে উন্নয়নের দিকে এগিয়ে নিয়ে যাওয়ায় তাকে ৪২তম শাহাদাৎ বার্ষিকী অনুষ্ঠানে ধন্যবাদ জ্ঞাপন করছি। তিনি আরো বলেন, বঙ্গবন্ধু হত্যাকারীদের বিচার দ্রুত কার্যকর করে দেশকে কলঙ্কমুক্ত করতে হবে।  বিভিন্ন দেশে বঙ্গবন্ধুর যেসমস্ত খুনিরা পালিয়ে আছে, তাদেরকে দ্রুত খুঁজে বের করে ফাঁসির রায় কার্যকর এবং একই সাথে দোসরদেরও বিচারের আওতায় এনে শাস্তি প্রদান করতে হবে। মুক্তিযোদ্ধাদের প্রতি উদ্দেশ্য করে তিনি বলেন, যারা জামায়াত-শিবিরে যোগ দিয়ে নানান ষড়যন্ত্র করছে তাদেরকে প্রতিহত করতে হবে। যাতে কোন মুক্তিযোদ্ধার সামনে এসমস্ত দোসররা কোন সাহস করে কথা বলতে না পারে। অনুষ্ঠানে বিশেষ অতিথির বক্তব্য রাখেন, বীর মুক্তিযোদ্ধা মহানগর ইউনিটের ডেপুটি কমান্ডার মনাফ খান, বীর মুক্তিযোদ্ধা আব্দুল বাছিত, শহীদ উদ্দিন খান, দক্ষিণ সুরমা উপজেলা মুক্তিযোদ্ধা কমান্ডার মোঃ পুটি মিয়া, বীর মুক্তিযোদ্ধা আলকাছ আলী, খুর্শিদ আলী, বীর মুক্তিযোদ্ধা সাকির আলী, বীর মুক্তিযোদ্ধা ফরিদ মিয়ার কন্যা সন্তান কমান্ড নেত্রী কলি সেন প্রমুখ। উল্লেখ্য, সকাল ১০টায় মুক্তিযোদ্ধা সংসদের উদ্যোগে কেন্দ্রীয় শহীদ মিনারে পুষ্পস্তবক অর্পন করা হয় এবং কবি নজরুল অডিটোরিয়ামে জেলা প্রশাসনের সহযোগিতায় আলোচনা সভা ও সদর হাসপাতালে সিলেটের সিভিল সার্জনের উদ্যোগে ১’শ মুক্তিযোদ্ধাকে ফ্রি মেডিকেল চেকআপ করা হয়।</body>
</article>
