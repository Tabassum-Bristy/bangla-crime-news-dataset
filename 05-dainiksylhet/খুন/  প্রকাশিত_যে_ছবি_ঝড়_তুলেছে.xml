<article>
  <headline>যে ছবি ঝড় তুলেছে</headline>
  <url>http://dainiksylhet.com/details/141284</url>
  <published_at>  প্রকাশিত হয়েছে : ৮:৫৫:৩১,অপরাহ্ন ২৫ অক্টোবর ২০১৮</published_at>
  <category>খুন</category>
  <body>দৈনিকসিলেটডেস্ক:‘খুনি’ যখন নিহতের পরিবারকে ‘সমবেদনা’ জানায়, তখন সেটি ‘কাটা ঘায়ে নুনের ছিটা’ মনে হতে পারে। সৌদি লেখক জামাল খাশোগি হত্যাকান্ডে সে রকমই একটা চিত্র দেখা দিয়েছে। তুরস্কের ইস্তানবুলে সৌদি দূতাবাসে খাশোগিকে ঠান্ডা মাথায় খুন করায় ‘নাটের গুরু’ হিসেবে ক্ষমতাসীন যুবরাজ মোহাম্মদ বিন সালমানকে দুষছে সমগ্র বিশ্ব। সেই যুবরাজ রাজদরবারে ডেকে পাঠিয়েছিলেন নিহত খাশোগির দুই ছেলেকে। তাদের সঙ্গে করমর্দন করেছেন তিনি এবং তার বাবা বাদশাহ সালমান বিন আবদুল আজিজ। শোকভাগের সেই মুহূর্ত প্রকাশ করেছে সৌদি গণমাধ্যম। আর তা নিয়ে নানা কথা হচ্ছে সামাজিক যোগাযোগ মাধ্যম টুইটারে। ব্যবহারকারীরা বলছেন, এটা ‘নির্মম, নিষ্ঠুর ও নির্দয়’ আচরণ। বিশ্লেষকরাও সত্য ঘটনা ‘ধামাচাপা’ দেওয়ার এ অপচেষ্টার কঠোর সমালোচনা করছেন।লোক দেখানো সমবেদনাসৌদি রাষ্ট্রীয় বার্তা সংস্থা (এসপিএ) জানায়, মঙ্গলবার রিয়াদে ইয়ামামা প্রাসাদে খাশোগির দুই ছেলে সালাহ ও সাহেল খাশোগিকে অভ্যর্থনা জানান বাদশাহ সালমান ও যুবরাজ মোহাম্মদ। তারা খাশোগি নিহত হওয়ার ঘটনায় তার পরিবারের প্রতি সমবেদনা জানান। সালাহর সঙ্গে যুবরাজের এবং সালাহ-বাদশাহর করমর্দনের দুটো পৃথক ছবি রাষ্ট্রীয় সংবাদমাধ্যম সৌদি গেজেটে প্রকাশ করা হয়।খাশোগির পরিবারের এক বন্ধুকে উদ্ধৃত করে মার্কিন বার্তা সংস্থা এপি জানায়, খাশোগি যুবরাজের সমালোচনা করে ওয়াশিংটন পোস্টে কলাম লিখতে শুরু করার পর থেকেই তার ছেলে সালাহ ভ্রমণ নিষেধাজ্ঞার মধ্যে আছেন। প্রতিহিংসামূলক ব্যবস্থার শিকার হওয়ার ভয়ে খাশোগি পরিবারের ওই বন্ধু তার নাম প্রকাশ করেননি।এখন খাশোগিকে হত্যার পর সৌদি আরব ওই পরিবারের ওপর আরও নজরদারি বাড়িয়েছে। আর এ খুনে যে স্বয়ং যুবরাজ জড়িত, মিত্রদেশ যুক্তরাষ্ট্রের প্রেসিডেন্ট ডোনাল্ড ট্রাম্প পর্যন্ত প্রকাশ্যে সে সন্দেহের কথা জানিয়েছেন। তা হলে খাশোগি পরিবারকে সমবেদনা জানানোর এ আয়োজন কি লোক দেখানো?কড়া প্রতিক্রিয়া টুইটারেটাইম ম্যাগাজিনের শীর্ষ ১০০ প্রভাবশালী নারীর তালিকায় রয়েছে মানাল আল শরিফের নাম। সৌদি আরবে ২০১১ সালে নারীদের গাড়ি চালানোর অধিকার প্রশ্নে আন্দোলনের সূচনা করেন তিনি। “ডেয়ারিং টু ড্রাইভ : অ্যা সৌদি উমেন’স অ্যাওয়েকেনিং” নামের সাড়া জাগানো এক বইয়ের লেখক মানাল টুইটারে লিখেছেন, ‘সমবেদনা গ্রহণ করার জন্য তাদেরকে রাজদরবারে নিয়ে আসা হয়েছে। তার চেহারার দিকে তাকিয়ে দেখুন। ছবিটি দেখে আমার চিৎকার করতে ও বমি করে দিতে ইচ্ছে করছে।’মধ্যপ্রাচ্যভিত্তিক মানবাধিকারবিষয়ক আইনজীবী ফাদি আল কাদি ওই ছবিকে ‘নির্মম’ উল্লেখ করে এর বিরুদ্ধে তীব্র নিন্দা জানিয়েছেন। টুইটারে তিনি লিখেছেন, ‘এই যে এখানে ভিডিও আছে। সালাহকে এমন একজনের সঙ্গে করমর্দন করতে হলো যাকে তার বাবার হত্যাকারী বলে ধারণা করা হচ্ছে। নির্মম, নিষ্ঠুর, নির্দয়।’ইরানি বংশোদ্ভূত মার্কিন লেখক ত্রিতা পার্সি তার টুইটারে লিখেছেন, ‘খুনের শিকার হওয়া ব্যক্তির ছেলেকে ডেকেছেন খুনি। মিথ্যাভাবে নিজেদের জবাবদিহিতাপূর্ণ মনোভাব প্রদর্শনের প্রচেষ্টা ছাড়া এ কিছু নয়। বাবার খুনিকে সুরক্ষার এ প্রচেষ্টায় শামিল হতে বাধ্য হওয়ায় জামাল খাশোগির ছেলে কতটা কষ্ট ও আতঙ্কে আছে তা বুঝতে পারছি।’আল-জাজিরার সংবাদবিষয়ক অনুষ্ঠানের উপস্থাপক কামাল সান্তামারিয়া। কাতারভিত্তিক ওই সংবাদমাধ্যমের নীতিগত অবস্থান থেকে নিজেকে পৃথক রাখতে স্বাচ্ছন্দ্যবোধ করেন। টুইটারে তিনি লিখেছেন, ‘বাম পাশে, জামাল খাশোগির ছেলে সালাহ, ডানপাশে সৌদি যুবরাজ মোহাম্মদ বিন সালমান। এটা কতটা বেদনাদায়ক তা কি আপনারা কল্পনা করতে পারছেন?’২ অক্টোবর ইস্তানবুলে নিজ দেশের দূতাবাসে গিয়েছিলেন জামাল খাশোগি। ওই দিন দূতাবাসের ভেতরে রিয়াদ থেকে যাওয়া ঘাতক দল তাকে খুন করে। বর্বর এ হত্যাকা-ের কথা তিন সপ্তাহের মাথায় স্বীকার করে নিলেও যুবরাজ মোহাম্মদ কিছুই জানেন না বলে দাবি করছে সৌদি আরব।</body>
</article>
