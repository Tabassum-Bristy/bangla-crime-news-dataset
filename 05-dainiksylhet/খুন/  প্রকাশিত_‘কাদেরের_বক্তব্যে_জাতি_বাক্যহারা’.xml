<article>
  <headline>‘কাদেরের বক্তব্যে জাতি বাক্যহারা’</headline>
  <url>http://dainiksylhet.com/details/121508</url>
  <published_at>  প্রকাশিত হয়েছে : ৫:৫৮:৫৮,অপরাহ্ন ০৫ মার্চ ২০১৮</published_at>
  <category>খুন</category>
  <body>দৈনিকসিলেটডেস্ক:  শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক ড. জাফর ইকবালের ওপর হামলায় বিএনপিকে দোষারোপের নিন্দা জানিয়েছে দলটি। সোমবার নয়াপল্টন কেন্দ্রীয় কার্যালয়ে এক সংবাদ সম্মেলনে বিএনপির সিনিয়র যুগ্ম-মহাসচিব রুহুল কবির রিজভী এ নিন্দা জানান। তিনি বলেন, ‘খ্যাতিমান লেখক ড. জাফর ইকবালের ওপর হামলার ঘটনা তদন্তের আগেই আওয়ামী লীগের সাধারণ সম্পাদক ওবায়দুল কাদের বলে দিলেন- এ হামলার পেছনে দায়ী বিএনপি। তার এই কথা শুনে গোটা জাতি বিস্ময়ে বাক্যহারা হয়ে পড়েছেন। তবে জনগণ আওয়ামী লীগের নিখুঁত মিথ্যাচার সম্পর্কে ওয়াকিবহাল বলেই অতটা অবাক হননি।’রিজভীর অভিযোগ, ‘আওয়ামী নেতারা নিজেদের পাপ ঢাকার জন্য হরদম বিএনপির বিরুদ্ধে কল্পকাহিনী প্রচার ও মিথ্যাচার করেন। সরকারের ভাবমূর্তি জনমনে এতই বিরুপ যে, সেখান থেকে জনগণের চোখ সরানোর জন্যই দেশের গুণীজনসহ নানা শ্রেণি-পেশার মানুষকে পরিকল্পিতভাবে আঘাত করে হত্যা ও জখম জারি রাখা হয়েছে বলে জনগণ বিশ্বাস করে।’তিনি বলেন, ‘বিএনপি চেয়ারপারসনকে কারাবন্দি করার পর ক্ষুদ্ধ প্রতিবাদী জনতার দৃষ্টিকে অন্যদিকে সরানোর জন্যই ড. জাফর ইকবালকে হত্যা চেষ্টা করা হয়েছে। কারণ, অধ্যাপক ড. জাফর ইকবালকে আঘাতকারীর যত পরিচয় পাওয়া যাচ্ছে, ততই আওয়ামী কানেকশন সুষ্পষ্ট হয়ে উঠছে।’বিএনপির এই মুখপাত্র বলেন, ‘ড. জাফর ইকবালকে ছুরিকাহত করা আওয়ামী রাজনীতিপ্রসূত সন্ত্রাস। আওয়ামী সরকার হত্যা-গুম-খুনের সওদাগর। এদের আমলেই জঙ্গিদের আক্রমণ তীব্র থেকে তীব্রতর হয়েছে, দেশের বিভিন্ন জনপদে রক্ত ঝরছে। আর এর সব দায় বিএনপির ওপর চাপানোর অপচেষ্টা করা হচ্ছে। এতে প্রতিটি ঘটনায় প্রকৃত অপরাধীকে সুপরিকল্পিতভাবে আড়াল করে রাখা হচ্ছে।’এ সময় তিনি জানান, বিএনপি চেয়ারপারসন খালেদা জিয়ার নিঃশর্ত মুক্তির দাবিতে আগামীকাল মঙ্গলবার ঢাকা মহানগরসহ দেশব্যাপী বেলা ১১টা থেকে ১২টা পর্যন্ত মানববন্ধন কর্মসূচি পালন করা হবে। ঢাকার মানববন্ধন হবে জাতীয় প্রেস ক্লাবের সামনে।এছাড়া একই দাবিতে আগামী ৮ মার্চ বৃহস্পতিবার ঢাকা মহানগরসহ সারাদেশে বেলা ১১টা থেকে ১২টা পর্যন্ত অবস্থান কর্মসূচি পালন করবে বিএনপি। সংবাদ সম্মেলনে আরও উপস্থিত ছিলেন- বিএনপির উপদেষ্টা পরিষদের সদস্য আবুল খায়ের ভূইয়া, আতাউর রহমান ঢালী, সহ-সাংগঠনিক আব্দুস সালাম আজাদ, সহ-দফতর সম্পাদক তাইফুল ইসলাম টিপু, বেলাল আহমেদ প্রমুখ।</body>
</article>
