<article>
  <headline>বঙ্গবন্ধুর খুনি রশিদের জামাতা ফুয়াদ গ্রেফতার</headline>
  <url>http://dainiksylhet.com/details/137951</url>
  <published_at>  প্রকাশিত হয়েছে : ১:১৯:০১,অপরাহ্ন ১৩ সেপ্টেম্বর ২০১৮</published_at>
  <category>খুন</category>
  <body>দৈনিকসিলেটডেস্ক: বঙ্গবন্ধুকে কটূক্তি ও তার খুনিদের প্রশংসা করে সামাজিক যোগাযোগ মাধ্যম ফেসবুকে স্ট্যাটাস দেয়ার অভিযোগে ফুয়াদ জামান (৪৩) নামে একজনকে গ্রেফতার করেছে পুলিশের কাউন্টার টেরোরিজম ইউনিটের সাইবার নিরাপত্তা ও অপরাধ দমন বিভাগ।পুলিশ জানায়, গ্রেফতার ফুয়াদ জাতির জনক বঙ্গবন্ধু শেখ মুজিবুর রহমানের খুনিদের একজন সুলতান মাহমুদ রশিদের জামাতা। তাকে গ্রেফতারের সময় তার ফেসবুক আইডি ও গ্রুপ এবং মোবাইল জব্দ করা হয়।বৃহস্পতিবার ঢাকা মহানগর পুলিশের (ডিএমপি) মিডিয়া এন্ড পাবলিক রিলেশন্স বিভাগের উপ-কমিশনার (ডিসি) মাসুদুর রহমান এ তথ্য জানান।তিনি বলেন, বুধবার রাতে রাজধানীর হাতিরঝিল এলাকা থেকে ফুয়াদকে গ্রেফতার করা হয়। বঙ্গবন্ধুকে কটূক্তি করায় তাকে ধানমন্ডি থানার তথ্য ও যোগাযোগ প্রযুক্তি আইনে দায়ের করা মামলায় গ্রেফতার করা হয়েছে। আজ বৃহস্পতিবার তাকে ৭ দিনের রিমান্ড আবেদন করে আদালতে পাঠানো হয়েছে।ডিসি মাসুদ বলেন, মো. ফুয়াদ জামানের স্ত্রী শেহনাজ রশিদ খান বঙ্গবন্ধু হত্যা মামলায় মৃত্যুদণ্ডপ্রাপ্ত আসামি লে. কর্নেল (অব.) সুলতান শাহরিয়ার রশিদ খানের মেয়ে। দণ্ডপ্রাপ্ত আসামির জামাতা হওয়ায় ফুয়াদ তার শ্বশুরের মৃত্যুদণ্ডাদেশের বিষয়টি মেনে নিতে পারেননি।পুলিশের এই কর্মকর্তা আরো বলেন, তিনি তার ব্যবহৃত ফেসবুক আইডি Fuad Zaman থেকে গত ১৫ আগস্ট ২০১৮ সকাল ৭টা ১৭ মিনিটে জাতির পিতার খুনিদের প্রশংসা করে ও তাদের আত্মার মাগফেরাত কামনা করে ফেসবুকে পোস্ট দেন। পোস্টে বঙ্গবন্ধুর হত্যাকে ভাল কাজ বলে মন্তব্য করেন তিনি।</body>
</article>
