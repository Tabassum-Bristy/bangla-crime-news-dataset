<article>
  <headline>নিরবে চলে গেলেন কাজী সিরাজ</headline>
  <url>http://dainiksylhet.com/details/106865</url>
  <published_at>  প্রকাশিত হয়েছে : ১২:৫১:৩৪,অপরাহ্ন ০৩ সেপ্টেম্বর ২০১৭</published_at>
  <category>খুন</category>
  <body>কাজল ঘোষ:অকষ্মাৎই চলে গেলেন সিরাজ ভাই। বলছিলাম কাজী সিরাজের কথা। বৃহষ্পতিবার রাতে এক সহকর্মী জানালো একটি দুঃসংবাদ আছে। আপনি টেলিভিশন দেখুন। চোখে পড়ে একটি স্ক্রল। কাজী সিরাজ আর নেই। তাৎক্ষণিক মনের ভেতরে অনেকগুলো ছবি ভেসে উঠলো। সংবাদ সম্পাদক প্রয়াত বজলুর রহমান, হলিডে সম্পাদক এনায়েত উল্লাহ খান, ইন্ডিপেন্ডেন্ট সম্পাদক মাহবুবুল আলম, জনকন্ঠের নির্বাহী সম্পাদক বোরহান আহমদ, সিনিয়র সাংবাদিক ও সম্পাদক এবিএম মূসা, গিয়াস কামাল চৌধুরী, সৈয়দ ফাহিম মুনএম।  যারা ছিলেন চ্যানেল আইতে সংবাদপত্র নিয়ে আয়োজিত অনুষ্টানের নিয়মিত অতিথি। প্রত্যেকেই আজ চিরবিদায় নিয়েছেন। সকলেই রেখে গেছেন নানান স্মৃতি। যা বইতে হচ্ছে জীবন নামক এই তরীতে। তার মধ্যে যোগ হলো আরও একটি নাম, কাজী সিরাজ। যিনি এক সময় সকালের সংবাদপত্র বাংলাদেশ অনুষ্ঠানে নিয়মিত ছিলেন। মাঝে এক-দুবার রাতের আজকের সংবাদপত্র অনুষ্ঠানেও অতিথি হিসাবে পেয়েছি। তবে অনুষ্ঠানের অতিথি হিসেবে সিরাজ ভাই সবচেয়ে বেশি আসতেন বিএনপি জমানায়। বিএনপি জমানা বলছি এই কারণে, টকশোতে যখনই সরকার বদলায় তখন অতিথি তালিকায় কখনও কখনও কিছু পরিবর্তন আনতে হয়। এতে কিছু অতিথি অনিয়মিত হয়ে পড়েন। আবার কিছু অতিথি হয়ে পড়েন নিয়মিত। যদিও সিরাজ ভাই এ সমস্যা থেকে নিজেকে উৎরে নিয়েছিলেন। কোন কোন ইস্যুতে দলনিরপেক্ষ বক্তব্য রাখতে সিরাজ ভাই পিছপা হননি। তার সাম্প্রতিক লেখনি লক্ষ্য করলেই আমরা তা দেখতে পাই। দলগত গ-ির বাইরে সিরাজ ভাই নিজেকে একজন প্রতিশ্রুতিবব্ধ সাংবাদিক হিসাবে নিজেকে মেলে ধরেছিলেন। সিরাজ ভাইয়ের সঙ্গে সবশেষ দেখা কিছুদিন আগে ইত্তেফাক মোড়ে। তিনি সাপ্তাহিক রোববারে পেশাগত দায়িত্বপালন শেষে ফিরছিলেন বাসায়। প্রায় দুই দশকের পরিচয়ে নানা ব্যক্তিগত প্রসঙ্গও রয়েছে সিরাজ ভাইয়ের সঙ্গে। আমার পারিবারিক অনুষ্ঠানেও সিরাজ ভাইকে স্বপরিবারে পেয়েছি। বন্ধু বৎসল স্বজ্জন মানুষটির সঙ্গে যখনই দেখা হয়েছে জানতে চাইতেন, কেমন আছি? পরিবারের খোঁজ নিতেন। বাসায় এসো বলে শেষ করতেন। সিরাজ ভাইয়ের অকষ্মাৎ চলে যাওয়ায় আরও একজন বন্ধু, সুহৃদকে হারালাম।</body>
</article>
