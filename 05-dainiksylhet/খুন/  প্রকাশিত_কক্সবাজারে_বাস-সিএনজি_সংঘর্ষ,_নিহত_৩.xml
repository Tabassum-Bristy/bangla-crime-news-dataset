<article>
  <headline>কক্সবাজারে বাস-সিএনজি সংঘর্ষ, নিহত ৩</headline>
  <url>http://dainiksylhet.com/details/116870</url>
  <published_at>  প্রকাশিত হয়েছে : ২:৪৬:১৩,অপরাহ্ন ০৮ জানুয়ারি ২০১৮</published_at>
  <category>খুন</category>
  <body>দৈনিকসিলেটডেস্ক:কক্সবাজার মেরিন ড্রাইভ সড়কে পর্যটকবাহী বাসের সাথে যাত্রীবাহী সিএনজির মুখোমুখি সংঘর্ষে চালকসহ তিনজন নিহত হয়েছেন। আহত হয়েছেন সিএনজির অপর তিন যাত্রী। সোমবার বেলা পৌনে ১২টার দিকে মেরিন ড্রাইভ সড়কের রামুর খুনিয়াপালং পেঁচারদ্বীপ সরকারি প্রাথমিক বিদ্যালয় এলাকায় এ দুর্ঘটনা ঘটে। মেরিন ড্রাইভ সড়কের হিমছড়ি পুলিশ ফাঁড়ির ইনচার্জ (ভারপ্রাপ্ত) আবদুল হালিম দুর্ঘটনার তথ্যটি নিশ্চিত করেছেন।নিহতরা হলেন, টেকনাফের বাহারছরা শামলাপুর পুরানপাড়া এলাকার সৈয়দ হোসেনের ছেলে সিএনজি চালক নুরুল আবছার (২৬) ও মৃত হাজি সিকান্দারের ছেলে ছৈয়দুল ইসলাম (৫৫)। বাকি একজনে পরিচয় তাৎক্ষণিকভাবে জানা যায় নি। তিনজনের মাঝে চালকসহ দু’জন দুর্ঘটনাস্থলে এবং অপরজন কক্সবাজার সদর হাসপাতালে মারা যান বলে জানিয়েছে পুলিশ। আহত তিনজনকে কক্সবাজার সদর হাসপাতালে চিকিৎসা দেয়া হচ্ছে। হিমছড়ি পুলিশ ফাঁড়ির ইনচার্জ (ভারপ্রাপ্ত) আবদুল হালিম প্রত্যক্ষদর্শীদের বরাত দিয়ে জানান, পর্যটক বোঝাই ইনানী অভিমুখী বাসটি মেরিন ড্রাইভ সড়কের পেঁচারদ্বীপ সরকারি প্রাথমিক বিদ্যালয় এলাকায় আসলে কক্সবাজার অভিমুখী একটি সিএনজির মুখোমুখি সংঘর্ষ হয়। এতে সিএনজিটি দুমড়েমুচড়ে গিয়ে ঘটনাস্থলে মারা যান চালক আবছার ও অজ্ঞাতনামা এক যাত্রী। সিএনজিতে থাকা বাকি চার যাত্রিকে স্থানীয়রা উদ্ধার করে কক্সবাজার সদর হাসপাতালে পাঠান। সেখানে পৌঁছানোর পর পরই মারা যান ছৈয়দুল ইসলাম। বাস চালকের হেলপারকে আটক করা হয়েছে। কক্সবাজারের অতিরিক্ত পুলিশ সুপার আফরোজুল হক টুটুল জানান, খবর পেয়ে ঘটনাস্থলে পুলিশ টীম পাঠানো হয়েছে। দুর্ঘটনা কবলিত সিএনজি ও বাসটি পুলিশ হেফাজতে নেয়া হচ্ছে। ঘাতক বাসটি জব্দ করেছে রেজুখাল এলাকায় বসা বিজিবি যৌথ চেকপোস্টে দায়িত্বরতরা। আর দুমড়ে মুচড়ে যাওয়া সিএনজিটি জব্দ করেছে হিমছড়ি পুলিশ।</body>
</article>
