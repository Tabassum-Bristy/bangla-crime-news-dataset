<article>
  <headline>জামায়াতকে নিষিদ্ধ করা মুশকিল: মুহিত</headline>
  <url>http://dainiksylhet.com/details/121532</url>
  <published_at>  প্রকাশিত হয়েছে : ৮:০৬:১৯,অপরাহ্ন ০৫ মার্চ ২০১৮</published_at>
  <category>খুন</category>
  <body>দৈনিকসিলেটডেস্ক: মুক্তিযুদ্ধের সময় পাকিস্তানের পক্ষে অস্ত্র ধরা জামায়াতে ইসলামীকে নিষিদ্ধ করা ‘মুশকিলের ব্যাপার’ বলে জানিয়েছেন অর্থমন্ত্রী আবুল মাল আবদুল মুহিত। তবে এই মুশকিলটা কী-সেটি ব্যাখ্যা করেননি তিনি।বরেণ্য শিক্ষাবিদ জাফর ইকবালের ওপর হামলার বিষয়ে সোমবার সচিবালয়ে সাংবাদিকদের সঙ্গে আলাপকালে এক প্রশ্নের জবাবে জামায়াত নিয়ে এ কথা বলেন অর্থমন্ত্রী।শনিবার জাফর ইকবালের ওপর যে স্থানে হামলা হয়েছে সেটা মুহিতের নির্বাচনী এলাকায় পড়ে।বিএনপির পক্ষ থেকে বলা হয়েছে, জাফর ইকবালের ওপর হামলার ঘটনায় ঘোলা পানিতে মাছ শিকারের ব্যবস্থা করছে সরকার। এ প্রসঙ্গে মন্তব্য জানতে চাইলে মুহিত কিছুটা বিস্মিত হয়ে বলেন, ‘ঘোলা পানিতে মাছ শিকার করছে সরকার! গভর্নমেন্ট ইজ নট ইনভলবড এট অল (সরকারের কোনো ধরনের সম্পৃক্ততা নেই)। আর এটা বিএনপি বলেছে? আই অ্যাম নট শিওর অব ইট। খোঁজ নিয়ে দেখুন, এটা জামায়াতের হবে।’এ পর্যায়ে অর্থমন্ত্রী বলেন, ‘জামায়াত দেশের শত্রু। এদেশে তাদের থাকার কোন অধিকার নেই।’জামায়াত নিষিদ্ধের বিষয়ে বহুবার সরকারের পক্ষ থেকে আশ্বাস এসেছে। এটা করা হবে কি না- এমন প্রশ্নের জবাবে অর্থমন্ত্রী বলেন, ‘হ্যাঁ, এটা করা হচ্ছে। তবে এটা আমার মনে হয় করা মুশকিল আছে।’ তবে জামায়াত নিষিদ্ধে মুশকিল কী, সেটি আর জানাননি মন্ত্রী।মুক্তিযুদ্ধের সময় পাকিস্তানের পক্ষে অস্ত্র ধরার দায়ে যুদ্ধ শেষে জামায়াতে ইসলামীকে নিষিদ্ধ করা হয়। কিন্তু ১৯৭৫ সালে বঙ্গবন্ধুকে হত্যার পর দলটিকে আবার রাজনীতিতে ফেরার সুযোগ করে দেন বিএনপির প্রতিষ্ঠাতা জিয়াউর রহমান।বর্তমান সরকারের আমলে মানবতাবিরোধী অপরাধের বিচারে জামায়াতের শীর্ষস্থানীয় বেশ কয়েকজন নেতার ফাঁসি কার্যকর হয়েছে। এখন জামায়াত নিষিদ্ধের দাবি প্রবল। সরকারের পক্ষ থেকে জামায়াতের বিচার বা জামায়াত নিষিদ্ধের বিষয়ে একাধিকবার আশ্বাস দেয়া হলেও কোনো ব্যবস্থা নেয়া হয়নি।জাফর ইকবালের উপর হামলা হয়েছে সিলেটে। ধর্মান্ধ গোষ্ঠী কি সিলেটকেই বেছে নিয়েছে কি না-এমন প্রশ্নে অর্থমন্ত্রী বলেন, ‘যেখানেই আছে তারা তাদের কাজ চালিয়ে যাচ্ছে। দে আর এ থ্রেট টু দ্যা ন্যাশনস সিকিউরিটি। তাদের জন্য যে ব্যবস্থা আমাদের সরকার নিয়েছে এটা সঠিক ব্যবস্থা।’‘তাদের যেখানে পাওয়া যাচ্ছে জাস্ট ইলিমিনেট দেম। ইতোমধ্যে এদেশে যারা চরমপন্থী তাদের বিরুদ্ধে যে স্টেপস এদেশে গ্রহণ করা হয়েছে দুনিয়ার কোন দেশেই এরকম হয়নি।’‘তাদেরকে খুঁজে খুঁজে বের করা হচ্ছে এবং শাস্তি দেয়া হচ্ছে।’জাফর ইকবালের ওপর হামলা হয়েছে পুলিশের উপস্থিতিতে। এই বিষয়টি নিয়ে মন্তব্য জানতে চাএল মুহিত বলেন, ‘ওয়েল, সেটা পুলিশ পারে নাই। কী করা যাবে। তার চেহারা দেখে তো আর বোঝা যায় না। সে তো ছুরি মেরেছে।’‘ছুরি এমন একটা জিনিস সেটা লুকানো অনেক সহজ। যদি রাম দা টাম দা হতো তাহলে ধরতে পারত।’মন্ত্রী বলেন, ‘ইটস ভেরি স্যাড, আমি যখন শুনলাম তার উপর আক্রমণ হলো, তখন আমরা ইমিডিয়েটলি রিঅ্যাকশন হলো, এবার বোধহয় তাকে আমরা হারাতে যাচ্ছি। এটা হয়নি। তারপরও ইট উইল বি ভেরি ডিফিক্যাল্ট। তার ছেলে মেয়ে আছে। ফলে এটা অনেক অসুবিধা হয়ে যেত।’</body>
</article>
