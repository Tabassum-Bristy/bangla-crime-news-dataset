<article>
  <headline>রাজধানীতে উদীচী নেত্রী লিজা খুন!</headline>
  <url>http://dainiksylhet.com/details/114462</url>
  <published_at>  প্রকাশিত হয়েছে : ৯:০০:১১,অপরাহ্ন ০৪ ডিসেম্বর ২০১৭</published_at>
  <category>খুন</category>
  <body>দৈনিকসিলেটডেস্ক:রাজধানীর মুগদায় পারিবারিক কলহের জের ধরে স্বামীর হাতে স্ত্রী খুনের অভিযোগ পাওয়া গেছে। নিহতের নাম লুদমিনা আহমেদ লিজা (৩৮)। তিনি উদীচী শিল্পী গোষ্ঠীর কেন্দ্রীয় সংগীত বিভাগের সদস্য ও ঢাকা মহানগর সংসদের সাবেক সম্পাদক ছিলেন। হত্যাকাণ্ডে জড়িত সন্দেহে লিজার স্বামী এসএম সাজ্জাদকে গ্রেফতার করেছে পুলিশ।ওই ঘটনায় মুগদা থানায় মামলা হয়েছে। নিহতের লাশ ময়না তদন্তের জন্য ঢাকা মেডিকেল কলেজ হাসপাতালের (ঢামেক) মর্গে পাঠানো হয়েছে।রোববার সন্ধ্যায় মুগদা থানার ভারপ্রাপ্ত কর্মকর্তা (ওসি) মো. এনামুল হক এসব তথ্য নিশ্চিত করেন। তিনি বলেন, সকাল সাড়ে ৯টার দিকে স্বামীর হাতে লিজা খুন হন বলে অভিযোগ পেয়েছি। ওই ঘটনায় তার স্বামী সাজ্জাদকে এরই মধ্যে আমরা গ্রেফতার করেছি, মামলাও হয়েছে। লাশ ঢামেকে পাঠানো হয়েছে।ওসি এনামুল আরো বলেন, পারিবারিক কলহের জের ধরে কথা কাটাকাটির এক পর্যায়ে সাজ্জাদ লিজার ডান পাশের চোখে ভারি কিছু দিয়ে আঘাত করে। পরে আহত অবস্থায় হাসপাতালে নেয়া হলে চিকিৎসক লিজাকে মৃত ঘোষণা করেন।লিজার বোন লিয়া জানান, স্বামী সাজ্জাদ সব সময় লিজাকে সন্দেহের চোখে দেখতো। তাকে মানসিক ও শারিরীকভাবে নির্যাতন করতো। এ নিয়ে তাদের মধ্যে দীর্ঘদিন ধরেই দাম্পত্য কলহ চলে আসছিল। সকালে লিজার শ্বশুরবাড়ি থেকে জানানো হয় সে বাথরুমে পড়ে গিয়ে আঘাত পেয়েছে। তাকে মুগদা হাসপাতালে ভর্তি করা হয়েছে। সেখানে গিয়ে দেখা যায় লিজা জীবিত নেই।লিজা দুই সন্তানের জননী। স্বামীর সঙ্গে সে মুগদা থানার মানিক নগর স্কুলের পাশে বাসায় থাকতো। বনানীতে লিজার স্বামী সাজ্জাদের একটি ট্রেনিং সেন্টার ছিল, তিনি সেখানেই বসতেন।-পরিবর্তন ডটকম</body>
</article>
