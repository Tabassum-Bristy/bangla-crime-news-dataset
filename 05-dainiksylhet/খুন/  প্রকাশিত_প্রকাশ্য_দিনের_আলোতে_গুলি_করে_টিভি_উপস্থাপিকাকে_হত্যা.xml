<article>
  <headline>প্রকাশ্য দিনের আলোতে গুলি করে টিভি উপস্থাপিকাকে হত্যা</headline>
  <url>http://dainiksylhet.com/details/155638</url>
  <published_at>  প্রকাশিত হয়েছে : ১০:২০:২৭,অপরাহ্ন ১৩ মে ২০১৯</published_at>
  <category>খুন</category>
  <body>দৈনিকসিলেটডেস্ক:প্রকাশ্য দিনের আলোতে শনিবার আফগানিস্তানের রাজধানী কাবুলে খুব কাছ থেকে গুলি করে হত্যা করা হয়েছে টিভি উপস্থাপিকা ও রাজনৈতিক উপদেষ্টা মিনা মাঙ্গালকে। এ ঘটনায় দেশটির রাজনীতিবিদ ও নারী অধিকারকর্মীরা সুবিচার প্রত্যাশা করেছেন। দেশটির প্রধান নির্বাহী আবদুল্লাহ আবদুল্লাহ খুনিদের ধরার প্রত্যয় ঘোষণা করেছেন। অন্যদিকে পুলিশ তদন্ত করছে। তবে মিনা মাঙ্গালকে কে বা কারা খুন করেছে সে সম্পর্কে পরিষ্কার হতে পারে নি তারা। এ খবর দিয়েছে অনলাইন বিবিসি।শনিবার দেশটির স্বরাষ্ট্র মন্ত্রণালয় একটি বিবৃতি দিয়েছে। তাতে বলা হয়েছে আফগানিস্তানের পার্লামেন্টের সংস্কৃতি বিষয়ক কমিশনের একজন উপদেষ্টা মিনা মাঙ্গাল। তিনি শনিবার কাজে বেরিয়েছিলেন। কিন্তু পথেই স্থানীয় সময় সকাল ৭টা ২০ মিনিটের দিকে তাকে গুলি করে হত্যা করা হয়। এ ঘটনায় গুরুত্ব দিয়ে তদন্ত করার আহ্বান জানিয়েছে আফগানিস্তানের সুপ্রিম কোর্ট, নাগরিক সমাজের বিভিন্ন গ্রুপ, নারীদের বিরুদ্ধে সহিংসতা বিরোধী কমিশন। মিনা মাঙ্গাল সম্প্রতি তার ফেসবুক একাউন্টে একটি পোস্ট দেন। তাতে তিনি বলেন, তাকে হুমকি দেয়া হয়েছে। জীবন নিয়ে তিনি শঙ্কিত। এ বিষয়টি টুইটারে জানিয়েছেন প্রথম সারির নারী অধিকার বিষয়ক কর্মী ওয়াজমা ফ্রোগ। তবে কি ধরণের হুমকি দেয়া হয়েছিল তা স্পষ্ট নয়। পুলিশের এক মুখপাত্র বার্তা সংস্থা রয়টার্সকে বলেছেন, তারা পারিবারিক বিরোধের বিষয়টিও তদন্ত করে দেখবেন।মিনা মাঙ্গালকে হত্যার পর থেকে দেশে নারীদের বিরুদ্ধে সহিংসতার মাত্রা নিয়ে সামাজিক যোগাযোগ মাধ্যমগুলো সরব হয়ে উঠেছে। কেউ কেউ বলেছেন, আফগানিস্তানে উচ্চ পর্যায়ের নারীদের বিরুদ্ধে যেসব সহিংসতা ঘটেছে তার বেশির ভাগই প্রকাশ্য দিনের বেলা এবং রাজধানী কাবুলের গ্রিন জোনে। ওয়াজমা ফ্রোগ লিখেছেন, দিনের বেলা একজন নারীকে হত্যা করা হয়েছে। কারণ, একজন পুরুষ মনে করেন নারীকে হত্যা করাই উচিত। ওদিকে লিঙ্গভেদে সহিংসতা বৃদ্ধির নিন্দা জানিয়েছে অধিকার বিষয়ক গ্রুপগুলো। বিশেষ করে এমন হত্যাকা- বেশি ঘটে তালেবান অধ্যুষিত এলাকাগুলোতে।</body>
</article>
