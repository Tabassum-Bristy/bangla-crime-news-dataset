<article>
  <headline>রাজুর খুনীদের গ্রেফতারের দাবী জানালেন আরিফ</headline>
  <url>http://dainiksylhet.com/details/135885</url>
  <published_at>  প্রকাশিত হয়েছে : ১১:৩৯:০৩,অপরাহ্ন ১২ আগস্ট ২০১৮</published_at>
  <category>খুন</category>
  <body>দৈনিকসিলেটডটকম: সিলেট মহানগর ছাত্রদলের সাবেক সহ প্রচার সম্পাদক ফয়জুল হক রাজুর উপর হামলাকারী খুনীদের দ্রুত গ্রেফতারের দাবী জানিয়েছেন নবনির্বাচিত মেয়র আরিফুল হক চৌধুরী।এ হত্যার ঘটনায় তীব্র নিন্দা ও ক্ষোভ জানিয়ে আরিফ বলেন- নির্বাচন কমিশন থেকে বাসায় ফেরার পথে তার গাড়িবহরের সাথে মোটরসাইকেলে ছিল রাজু। বাসায় পৌছে তিনি বিএনপির কেন্দ্রীয় নেতা মো. শাহজাহানের সাথে দেখা করতে বের হওয়ার কিছুক্ষণ পর তার বাসা থেকে বের হয় রাজু। বাসা থেকে বের হয়ে গলির মুখে আসামাত্র তার উপর হামলা চালায় সন্ত্রাসীরা। গুরুতর আহত অবস্থায় তাকে সিলেট ওসমানী হাসপাতালে নিয়ে যাওয়া হলে চিকিৎসকরা তাকে মৃত ঘোষণা করেন। এদিকে ঘটনা শুনে ওসমানী মেডিকেলে ছুটে যান আরিফ। সেখানে তাৎক্ষণিক প্রতিক্রিয়ায় তিনি বলেন- হামলাকারীরা সন্ত্রাসী। এদের চিহ্নিত করে আইনের আওতায় নিয়ে আসতে আইন-শৃঙ্খলা বাহিনীর প্রতি অনুরোধ জানান তিনি।</body>
</article>
