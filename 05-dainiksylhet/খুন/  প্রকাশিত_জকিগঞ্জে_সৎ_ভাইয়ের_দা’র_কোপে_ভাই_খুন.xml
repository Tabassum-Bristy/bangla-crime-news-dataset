<article>
  <headline>জকিগঞ্জে সৎ ভাইয়ের দা’র কোপে ভাই খুন</headline>
  <url>http://dainiksylhet.com/details/106703</url>
  <published_at>  প্রকাশিত হয়েছে : ৫:৫৫:২৭,অপরাহ্ন ২৯ আগস্ট ২০১৭</published_at>
  <category>খুন</category>
  <body>জকিগঞ্জ সংবাদদাতা: সিলেটের জকিগঞ্জে সৎ ভাইয়ের দায়ের কোপে কামাল আহমদ নামের একজন নিহত হয়েছেন। নিহত কামাল উপজেলার খলাছড়া গ্রামের সফই মিয়ার বড় ছেলে। মঙ্গলবার (২৯ আগস্ট) সকালে এ ঘটনা ঘটে। এ ঘটনার পর থেকে সৎ ভাই জাকির হোসেন পলাতক রয়েছেন। জানা যায়, পারিবারিক বিরোধের জেরে  মঙ্গলবার সকালে ঘুমন্ত অবস্থায় কামাল আহমদকে দা দিয়ে এলোপাথাড়ি কোপায় তার সৎ ভাই জাকির হোসেন। পরে স্থানীয়রা তাকে রক্তাক্ত অবস্থায় উদ্ধার করে প্রথমে জকিগঞ্জ সরকারি হাসপাতালে নিয়ে যায়। এরপর অবস্থার অবনতি হলে সেখান থেকে তাকে সিলেটের ওসমানী হাসপাতালে নিয়ে যাওয়া হলে হাসপাতালের কর্তব্যরত চিকিৎসক কামাল আহমদকে মৃত ঘোষণা করেন। লাশ ময়নাতদন্তের জন্য সিলেট ওসমানী হাসপাতালের মর্গে রাখা হয়েছে। জকিগঞ্জ থানার ভারপ্রাপ্ত কর্মকর্তা (ওসি) হাবীবুর রহমান হাওলাদার এ ঘটনার সত্যতা নিশ্চিত করেছেন। এ ঘটনায় মামলার প্রস্তুতি চলছে বলে জানিয়েছেন ওসি হাবিবুর রহমান হাওলাদার।</body>
</article>
