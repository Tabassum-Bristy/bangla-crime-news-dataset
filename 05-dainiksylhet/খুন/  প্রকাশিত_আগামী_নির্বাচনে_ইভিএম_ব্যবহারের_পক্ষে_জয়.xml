<article>
  <headline>আগামী নির্বাচনে ইভিএম ব্যবহারের পক্ষে জয়</headline>
  <url>http://dainiksylhet.com/details/97806</url>
  <published_at>  প্রকাশিত হয়েছে : ৮:৪১:২১,অপরাহ্ন ০৭ মে ২০১৭</published_at>
  <category>খুন</category>
  <body>দৈনিকসিলেটডেস্ক:  আগামী একাদশ জাতীয় সংসদ নির্বাচন ইভিএম পদ্ধতিতে ভোটগ্রহণের পক্ষে মত দিয়েছেন প্রধানমন্ত্রী প্রযুক্তি বিষয়ক উপদেষ্টা সজীব ওয়াজেদ জয়। রোববার ধানমন্ডিতে আওয়ামী লীগের নির্বাচনী কার্যালয়ে কেন্দ্রীয় নেতাদের সঙ্গে অনির্ধারিত বৈঠক তিনি এ মতামত দেন। বৈঠকে উপস্থিত সূত্রে এ তথ্য জানা গেছে। আগামী নির্বাচনে আওয়ামী লীগের কৌশল নির্ধারণ করতেই অনির্ধারিত এ বৈঠকের আয়োজন করা হয়।নির্বাচন নিয়ে বিএনপির অভিযোগ প্রসঙ্গে সজীব ওয়াজেদ জয় বলেন, “ইভিএম পদ্ধতিতে ভোট হলে বিএনপি যেসব অভিযোগ করছে তা আর করতে পারবে না। নির্বাচনী ব্যবস্থা নিয়ে প্রশ্ন তুলতে পারবে না। স্বচ্ছতা আসবে, খরচ কমবে।” তিনি বলেণ, “বাংলাদেশের সংবিধান ও উচ্চ আদালতের রায় অনুযায়ী অনির্বাচিত ব্যক্তি সরকার পরিচালনা করতে পারবে না। সুতরাং আগামী নির্বাচন সংবিধান অনুযায়ী হবে।” জয় আরও বলেন, “মিথ্যাচার ছাড়া বিএনপির কাছে রাজনৈতিক কোনও ইস্যু নেই। আগামী নির্বাচনে বিএনপিকে পরাস্ত করতে পারলে তাদের অস্তিত্ব বিলীন হয়ে যাবে।” বৈঠকে ওবায়দুল কাদের জয়কে আগামী ২০ মে অনুষ্ঠেয় তৃণমূল নেতাদের সঙ্গে বৈঠকে উপস্থিত থাকার আমন্ত্রণ জানান। তখন জয় বলেন, “রংপুর থেকে যেহেতু আমি দলের সদস্য হয়েছি তাই আমি বৈঠকে উপস্থিত থাকবো। আওয়ামী লীগের কর্মী হিসেবে দলের জন্য করণীয় সবই করবো।”বৈঠকে জয় বলেন, “তরুণদের কাছে সবচেয়ে গ্রহণযোগ্য সোশ্যাল মিডিয়া। আমাদের যেসব উন্নয়ন কর্মকাণ্ড আছে এগুলো সোশ্যাল মিডিয়ার মাধ্যমে প্রচার করতে হবে। সোশ্যাল মিডিয়ায় দলীয় কার্যক্রম বাড়াতে হবে।”এজন্য সোশ্যাল মিডিয়া ব্যবহারের কর্মশালার ওপর গুরুত্বরোপ করেন তিনি।জয় বলেন, “আওয়ামী লীগ ঐক্যবদ্ধ থাকলে পরাজিত করার শক্তি কারও নেই। বিএনপি যদি আবার ক্ষমতায় আসে তাহলে খুন, দুর্নীতি, জ্বালাও-পোড়াও, পেট্রোল বোমা, মানুষ মারা এগুলোই চলবে।”তিনি বলেন, “রাজনৈতিক স্থিতিশীলতা ছিল বলেই সব ক্ষেত্রে উন্নতি করতে পেরেছি। নিজস্ব অর্থায়নের অনেক বড় বড় প্রকল্পে কাজ শুরু করতে পেরেছি।”বৈঠকে তিনি আরও বলেন, “অনেকেই স্বপ্ন দেখেছে, কিন্তু কেউ বাস্তবায়ন করতে পারেনি। আওয়ামী লীগ স্বপ্ন দেখেছে এবং বাস্তবায়ন করেছে। এখন আওয়ামী লীগের স্বপ্নে কথা নকল করে শোনাচ্ছে। যেটা হাস্যকর।”বৈঠকে ওবায়দুল কাদের, মাহবুব-উল আলম হানিফ, আবদুর রহমান, আ ফ ম বাহাউদ্দিন নাছিম, এনামুল হক শামীম, মুহিবুল হাসান চৌধুরী নওফেল, আবদুস সোবহান গোলাপ, এস এম কামাল হোসেন, আনোয়ার হোসেন, ব্যারিস্টার বিপ্লব বড়ুয়াসহ কেন্দ্রীয় নেতারা উপস্থিত ছিলেন।</body>
</article>
