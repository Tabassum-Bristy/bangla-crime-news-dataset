<article>
  <headline>নিরপেক্ষ সরকার ছাড়া দেশে নির্বাচন হবে না : ফখরুল</headline>
  <url>http://dainiksylhet.com/details/96249</url>
  <published_at>  প্রকাশিত হয়েছে : ৭:১৪:০৩,অপরাহ্ন ২০ এপ্রিল ২০১৭</published_at>
  <category>খুন</category>
  <body>দৈনিকসিলেটডেস্ক: বিএনপি মহাসচিব মির্জা ফখরুল ইসলাম আলমগীর বলেছেন, বিএনপি নির্বাচনে যেতে চায়। কারণ বিএনপি একটি নির্বাচনমুখী দল। বিএনপিকে কীভাবে নির্বাচনে আনা যায়, সরকারকে সেই পথ সৃষ্টি করতে হবে। তবে নিরপেক্ষ সরকারের অধীনে নিরপেক্ষ নির্বাচন কমিশন (ইসি) ছাড়া দেশে কোনো নির্বাচন হবে না। এম ইলিয়াস আলীসহ দলের নেতা-কর্মীদের গুম-খুনের প্রতিবাদে বৃহস্পতিবার জাতীয় প্রেসক্লাবে বিএনপির উদ্যোগে আয়োজিত এক প্রতিবাদ সভায় তিনি এ কথা বলেন। ফখরুল বলেন, নিবন্ধন বাতিলের ভয় দেখিয়ে লাভ নেই, বিএনপি ছাড়া  কোনো নির্বাচন হতে পারে না। আওয়ামী লীগ ক্ষমতায় থেকে কলকাঠি নাড়বে আর নির্বাচন করবে, তা হবে না, তা হবে না। মির্জা ফখরুল বলেন, আওয়ামী লীগ সরকার দেশের রাজনীতিকে পুরোপুরি প্রতিবন্ধী এবং মানুষকে সম্পূর্ণরূপে পঙ্গু করে রেখেছেন। অথচ প্রধানমন্ত্রী ভুটানে অটিজম বিষয়ক আন্তর্জাতিক সংস্থার একটি সম্মেলনে যোগ দিতে গেছেন। দেশের রাজনীতি ও মানুষকে সুস্থ করার দিকে তার কোনো খেয়াল নেই। এই সরকারের অপকীর্তি বলে  শেষ করা যাবে না।তিনি বলেন, প্রধানমন্ত্রী আজকাল প্রায়ই বিদেশ যাচ্ছেন। এখন আবার গেছেন ভুটানে। এর আগে প্রধানমন্ত্রীর ভারত সফরও ব্যর্থ হয়েছে। এ সরকারের পেছনে জনগণ থাকলে প্রধানমন্ত্রী তিস্তা চুক্তি না হওয়া পযন্ত অন্য  কোনো চুক্তি করতেন না। এ সময় বিএনপির ঢাকা মহানগর কমিটির নতুন নেতাদের উদ্দেশে দলটির মহাসচিব বলেন, আপনারা সংঘবদ্ধ হোন, রাজনৈতিক পরিধি আরও বাড়ান, মহানগরের প্রতিটি মহল্লায় কমিটি গঠন করে দুর্গ গড়ে তুলুন, যাতে করে ভবিষ্যতে আন্দোলন ও নির্বাচনের মধ্য দিয়ে এ সরকারের পতন ঘটিয়ে গণতান্ত্রিক সরকার প্রতিষ্ঠা করতে পারি। বিএনপির ভাইস-চেয়ারম্যান মো. শাহজাহানের সভাপতিত্বে প্রতিবাদ সভায় অন্যদের মধ্যে বক্তব্য রাখেন-  বিএনপির ভাইস-চেয়ারম্যান শামসুজ্জামান দুদু, যুগ্ম-মহাসচিব খায়রুল কবির খোকন, ঢাকা মহানগর দক্ষিণের সভাপতি হাবিব-উন-নবী খান সোহেল প্রমুখ।</body>
</article>
