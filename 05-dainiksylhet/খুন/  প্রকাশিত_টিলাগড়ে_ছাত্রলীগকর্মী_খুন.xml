<article>
  <headline>টিলাগড়ে ছাত্রলীগকর্মী খুন</headline>
  <url>http://dainiksylhet.com/details/110474</url>
  <published_at>  প্রকাশিত হয়েছে : ৭:৪৫:২১,অপরাহ্ন ১৬ অক্টোবর ২০১৭</published_at>
  <category>খুন</category>
  <body>দৈনিকসিলেটডটকম: আধিপত্য বিস্তার নিয়ে নগরীর টিলাগড় এলাকায় ছাত্রলীগের দুই গ্রুপের সংঘর্ষে ওমর আলী মিয়াদ (২৬) নামে এক কর্মী নিহত হয়েছেন।সোমবার বিকেল সোয়া ৩টার দিকে টিলাগড় মসজিদ সংলগ্ন রাস্তায় এ ঘটনাটি ঘটে। নিহত ওমর আলী মিয়াদ সিলেটের শহরতলীর বালুচর এলাকার আকুল মিয়ার ছেলে। সে সিলেট এমসি কলেজে বিএসএস এবং লিডিং ইউনিভার্সিটিতে আইন বিষয়ের ছাত্র। এ সময় নাছিম ও তারেক নামে আরো দুই কর্মী আহত হয়েছেন। নিহত ও আহতরা মহানগর আওয়ামী লীগের শিক্ষা বিষয়ক সম্পাদক কাউন্সিলার আজাদুর রহমান আজাদ গ্রুপের সদস্য বলে স্থানীয়রা জানিয়েছেন।। দুটি পক্ষই টিলাগড় কেন্দ্রীক ছাত্রলীগের পৃথক উপ গ্রুপের সাথে সম্পৃক্ত রয়েছেন। নিহতের মরদেহ ও আহতদের উদ্ধার করে সিলেটের এমএজি ওসমানী মেডিকেল কলেজ হাসপাতালে পাঠানো হয়েছে। এ ঘটনায় জিজ্ঞাসাবাদের জন্য ফখরুল ইসলাম (৩০) নামের এক যুবককে আটক করেছে পুলিশ। ফখরুল সিলেট সিটি কর্পোরেশনের লাইসেন্স শাখায় কর্মরত। তিনি ছাত্রদলের রাজনীতির সাথে সম্পৃক্ত বলে জানা গেছে। এ হামলার ঘটনায় ফখরুলের ভাই তোফায়েল জড়িত আছেন এমন খবরে তাকে আটক করা হয়েছে। এ ব্যাপারে সিলেটে মহানগর পুলিশের অতিরিক্ত উপ কমিশনার জেদান আল মুসা জানান- হাসপাতাল সূত্র একজনের মৃত্যুর সংবাদ তাকে নিশ্চিত করেছে। পুলিশ ঘটনাস্থলের রয়েছে। খুনের সাথে জড়িতদের গ্রেফতারে অভিযান চালানো হচ্ছে।</body>
</article>
