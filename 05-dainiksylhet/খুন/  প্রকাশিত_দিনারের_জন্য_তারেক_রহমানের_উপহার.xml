<article>
  <headline>দিনারের জন্য তারেক রহমানের উপহার</headline>
  <url>http://dainiksylhet.com/details/100936</url>
  <published_at>  প্রকাশিত হয়েছে : ১১:০২:১৬,অপরাহ্ন ১৮ জুন ২০১৭</published_at>
  <category>খুন</category>
  <body>দৈনিকসিলেটডটকম:এবারও নিখোঁজ ছাত্রদল নেতা ইফতেখার আহমদ দিনারের জন্য ঈদ শুভেচ্ছা ও উপহার পাঠিয়েছেন ইংল্যান্ডে অবস্থানরত বিএনপির সিনিয়র ভাইস চেয়ারম্যান তারেক রহমান।শনিবার তারেকের পাঠানো উপহার নিখোঁজ দিনারের বাড়িতে পৌঁছে। এর আগেও তারেক রহমান ঈদুল ফিতরের সময় দিনারসহ নিখোঁজ বিএনপি ও ছাত্রদল নেতাদের বাড়ির ঠিকানায় উপহার পাঠিয়েছিলেন।বিষয়টিকে ইতিবাচক ও নিখোঁজ পরিবারগুলোর জন্য বিশাল শান্তনা বলছেন দলটির নেতাকর্মীরা।ঈদ শুভেচ্ছায় তারেক রহমান লিখেছেন- ‘গুম, খুন, নিপীড়ন – নির্যাতনে আজ রক্তাক্ত বাংলাদেশ। অচিরেই কেটে যাবে এই অশুভ কালো মেঘ- ফিরবে গণতন্ত্র, ইনশাঅাল্লাহ্।’শুভেচ্ছাবার্তা তারেক নেতাকর্মীদের প্রতি আহ্বান জানান- সহমর্মিতায় ঐক্যবদ্ধ হয়ে চলমান অান্দোলনে নির্যাতিত ও অসহায় মানুষের পাশে দাঁড়ানোর জন্য।এদিকে নিখোঁজ দিনারের বোন সিলেট জেলা মহিলা দলের সহ-সভাপতি তাহসিন শারমীন তামান্না বিএনপির শীর্ষনেতা তারেক রহমানের পাঠানো উপহার প্রাপ্তির পর নিজের ফেসবুক টাইমলাইনে এক প্রতিক্রিয়ায় লিখেছেন- ‘ধন্যবাদ দেশ নায়ক তারেক রহমান আমাদেরকে মনে রাখার জন্য। আমার ভাইয়ের দলের জন্য আত্মত্যাগ আপনি মূল্যায়ন করেছেন বারবার। আমরা গর্বিত ও আশ্বস্থ। আপনার দেয়া ঈদ উপহার আমরা সানন্দে গ্রহণ করেছি। কিন্তু সবকিছুর পরও আমি আমার ভাইকে ফেরত চাই। আমার বাবা মা তাদের প্রথম সন্তানকে ফেরত চান যে কোন কিছুর বিনিময়ে। আমরা গুম, খুন আর নির্যাতিত প্রতিটা পরিবার স্বপ্ন দেখি নতুন সূর্যদয়ের। আমাদের প্রতিটা দিন প্রতিটা ঘন্টা কাটে হিসেব করে কখন আমাদের দল ক্ষমতায় যাবে, কখন  আমাদের ঘরের ছেলে আবার ঘরে ফিরবে। কখন তাকে ঘিরে বাবা মা, ভাই বোন, সন্তান আর স্ত্রী আকুল হয়ে কেঁদে তার কষ্টের কথা জানবো। এতো বড় বাংলাদেশে একটা মানুষও কি আমার ভাইয়ের খবর জানেনা? এটা কি বিশ্বাসযোগ্য? হে মহান আল্লাহ্‌ তায়ালা এই রমজান মাসে তোমার রহমতের গুনে একটা খবর জানাও আমাদেরকে আর আমাদের মতো গুমের স্বীকার প্রতিটা পরিবারকে। আমরা যে আর সইতে পারছিনা, মানতেও পারছিনা। কত কথা বলার ছিলো, কবে বলবো সেসব ? ভাই আমার যেখানেই থাকিস ভালো থাকিস ভাই।’এ ব্যাপারে সিলেট জেলা ছাত্রদলের যুগ্ম সম্পাদক মোহাম্মদ আব্দুল কাইয়ূম তারেক রহমানকে ধন্যবাদ জানিয়ে বলেন বলেন- ‘বিএনপির কান্ডারি তারেক রহমান সুদূর প্রবাসে থাকলেও দলের নেতাকর্মীদের খোঁজ-খবর রাখছেন। এরই ধারাবাহিকতায় এবারও বিএনপির সাবেক সাংগঠনিক সম্পাদক ইলিয়াস অালীসহ অন্যান্য নেতাদের বাড়িতে তিনি ঈদ উপহার ও শান্তনা বার্তা প্রেরণ করেছেন।’মহানগর ছাত্রদলের সাবেক সহ-সাংগঠনিক সম্পাদক ও এম সি কলেজ ছাত্রদলের আহ্বায়ক বদরুল আজাদ রানাও এমন মন্তব্য করেছেন। তারা নিখোঁজ বিএনপি ও ছাত্রদল নেতাদের সন্ধান দাবি করেছেন।</body>
</article>
