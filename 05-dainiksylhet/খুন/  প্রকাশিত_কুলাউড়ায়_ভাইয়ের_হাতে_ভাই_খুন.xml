<article>
  <headline>কুলাউড়ায় ভাইয়ের হাতে ভাই খুন</headline>
  <url>http://dainiksylhet.com/details/101560</url>
  <published_at>  প্রকাশিত হয়েছে : ১:০৫:৪১,অপরাহ্ন ২৮ জুন ২০১৭</published_at>
  <category>খুন</category>
  <body>কুলাউড়া প্রতিনিধি: মৌলভীবাজারের কুলাউড়ায় জমি সংক্রান্ত বিরোধের জের ধরে ছোট ভাই আব্দুস শহীদের (৩৫)  হাতে বড় ভাই আব্দুল বাছিত (৬২) খুন হয়েছেন।  মঙ্গলবার সকাল সাড়ে ৭টায় উপজেলার হাজীপুর ইউনিয়নের ভুঁইগাও গ্রামে এ ঘটনাটি ঘটে।গ্রামবাসী ও কুলাউড়া থানা সূত্রে জানা যায়, ভুঁইগাও গ্রামের মৃত কাদির বক্সের দুই ছেলের মধ্যে জমির মালিকা নিয়ে দীর্ঘ দিন ধরে বিরোধ চলছিল। এ বিরোধের জের ধরে বড় ভাই আব্দুল বাছিত বিরোধপূর্ণ জমিতে কাজ করতে গেলে উভয়য়ের মধ্যে মারামারি শুরু হয়।এ অবস্থায় ছোট ভাই আব্দুস শহীদের পিটুনিতে বড় ভাই বাছিত গুরুতর আহত হন। আহতাবস্থায় আব্দুল বাছিতকে কুলাউড়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষণা করেন।কুলাউড়া থানার ওসি মো. শামছুদ্দোহা পিপিএম ঘটনার সত্যতা নিশ্চিত করে বলেন, ‘পুলিশ কুলাউড়া উপজেলা স্বাস্থ্য কমপ্লেক্স থেকে লাশ উদ্ধার করে ময়নাতদন্তের জন্য মৌলভীবাজার সদর হাসপাতালে পাঠিয়েছে।’</body>
</article>
