<article>
  <headline>‘মুক্তামনির অবস্থা এই ভাল এই মন্দ’</headline>
  <url>http://dainiksylhet.com/details/104591</url>
  <published_at>  প্রকাশিত হয়েছে : ৪:০২:৪৯,অপরাহ্ন ০৫ আগস্ট ২০১৭</published_at>
  <category>খুন</category>
  <body>ডেস্ক: বিরল রোগে আক্রান্ত মুক্তামনির অবস্থা এই ভাল এই মন্দ বলে জানিয়েছেন ঢাকা মেডিকেল কলেজ হাসপাতালের বার্ন অ্যান্ড প্লাস্টিক সার্জারি ইউনিটের সমন্বয়ক ডা. সামন্ত লাল সেন। শনিবার দুপুর আড়াইটার দিকে পরিবর্তন ডটকমকে এ কথা জানান তিনি। সামন্ত লাল সেন জানান, প্রাথমিক অপারেশনের পর প্রথমে নিবিড় পরিচর্যা কেন্দ্রে (আইসিইউ) রাখা হয়েছিল মুক্তামনিকে। তার অস্ত্রোপচারের জায়গা থেকে অতিরিক্ত রক্তক্ষরণ হলে বেলা ১২টার দিকে তাকে দ্রুত অপারেশন থিয়েটারে নেওয়া হয়। ঘণ্টাখানেক পর রক্তক্ষরণ বন্ধ হলে আবারও তাকে আইসিইউতে পাঠানো হয়।এখন তার শারীরিক অবস্থা কেমন—এমন প্রশ্নের জবাবে তিনি বলেন, ‘দেখুন, বিদেশে চিকিৎসা সম্ভব নয় বলেই দেশে রেখে রিস্ক নিয়ে অপারেশন করা হচ্ছে। মুক্তামনির অবস্থা এই ভাল এই মন্দ। এভাবেই চলছে। বাকিটা উপর ওয়ালা ভাল জানেন।’এর আগে ঢাকা মেডিকেল কলেজ হাসপাতালের বার্ন অ্যান্ড প্লাস্টিক সার্জারি ইউনিটের অপারেশন থিয়েটারে সকাল ১০টার দিকে তার বায়োপসি সম্পন্ন হয়। সকাল ৭টা ৫০ মিনিট অপারেশন থিয়েটারে নেওয়া হয় মুক্তামনিকে।অপারেশনের পর বার্ন ইউনিউটের পরিচালক ডা. আবুল কালাম আজাদ জানান, বায়োপসির জন্য মুক্তামনির হাত থেকে টিস্যু সংগ্রহ করা হয়েছে। সেটা পরীক্ষার জন্য পাঠানো হয়েছে। মুক্তামনির বায়োপসির রিপোর্ট আসার পর গঠিত মেডিকেল বোর্ড ৭ আগস্ট আবারো বসবে পরবর্তী করণীয় নিয়ে। বিকেলে মুক্তামনিকে আইসিইউ থেকে কেবিনে স্থানান্তর করা হতে পারে।এদিকে মুক্তামনির অপারেশন যাতে সফল হয় সে জন্য দেশবাসীর কাছে দোয়া চেয়েছেন মুক্তামনির মা আসমা খাতুন ও বাবা ইব্রাহিম হোসেন।সাতক্ষীরার সদর উপজেলার কামারবায়সা গ্রামের মুদি দোকানি ইব্রাহীম হোসেনের মেয়ে মুক্তামনি (১২)। জন্মের দেড় বছর পর মুক্তামনির হাতে একটি ছোট মার্বেলের মতো গোটা দেখা দেয়। এরপর থেকে সেটি বাড়তে থাকে।দেশের বিভিন্ন হাসপাতালে নিয়েও তার কোনো চিকিৎসা হয়নি। তার আক্রান্ত ডান হাত এখন ছোট আকারের গাছের গুড়ির রূপ নিয়ে প্রচণ্ড ভারী হয়ে উঠেছে। এতে পচনও ধরেছে। পোকাও জন্মেছে। দিন রাত চুলকানি ও যন্ত্রণায় অস্থির হয়ে থাকে মুক্তামনি। আক্রান্ত স্থান থেকে বিকট দুর্গন্ধ ছড়াচ্ছে।এ রোগ তার দেহের সর্বত্র ছড়িয়ে গেছে বলে জানিয়েছেন ডাক্তাররা। এসব কারণে তাদের বাড়িতে আত্মীয় স্বজন ও পড়শিদের যাতায়াতও এক রকম বন্ধ হয়ে গেছে।সম্প্রতি মুক্তামনির এ বিরল রোগ নিয়ে দেশের বিভিন্ন গণমাধ্যমে সংবাদ প্রকাশিত হয়। এরপরই তাকে ঢাকায় পাঠিয়ে সরকারি ব্যবস্থাপনায় চিকিৎসার উদ্যোগ নেয় স্বাস্থ্য মন্ত্রণালয়।গত ১১ জুলাই মুক্তামনিকে ঢাকা মেডিকেলের বার্ন ইউনিটে ভর্তি করা হয়। বর্তমানে সে ৬০৮ নম্বর বেডে চিকিৎসাধীন।</body>
</article>
