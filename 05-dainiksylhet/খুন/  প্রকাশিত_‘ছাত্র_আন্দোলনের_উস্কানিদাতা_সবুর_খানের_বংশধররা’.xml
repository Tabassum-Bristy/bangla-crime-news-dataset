<article>
  <headline>‘ছাত্র আন্দোলনের উস্কানিদাতা সবুর খানের বংশধররা’</headline>
  <url>http://dainiksylhet.com/details/136248</url>
  <published_at>  প্রকাশিত হয়েছে : ৭:১৭:১৯,অপরাহ্ন ১৬ আগস্ট ২০১৮</published_at>
  <category>খুন</category>
  <body>দৈনিকসিলেটডেস্ক:  কোমলমতি শিক্ষার্থীদের আন্দোলনে ভর করে বাংলাদেশকে অস্থিতিশীল করার পেছনে স্বাধীনতাবিরোধী সবুর খানের বংশধররা জড়িত বলে দাবি করেছেন প্রধানমন্ত্রী শেখ হাসিনা। বৃহস্পতিবার বিকেলে খামারবাড়ির কৃষিবিদ ইনস্টিটিউশনে আওয়ামী লীগ আয়োজিত শোক দিবসের আলোচনা সভায় তিনি এ দাবি করেন। প্রধানমন্ত্রী বলেন, ‘যারা স্বাধীনতায় বিশ্বাস করেনি, যারা জাতির পিতাকে হত্যা করেছে, কারাগারে জাতীয় চার নেতাকে হত্যা করেছে, তারা তো এদেশের উন্নয়ন চায় না। কোমলমতি স্কুল শিক্ষার্থীরা কিছু দাবি নিয়ে রাস্তায় নেমেছে, আমরা তাদের দাবি বাস্তবায়ন করেছি। কিন্তু, কিছু লোক একে সুযোগ হিসেবে নিয়ে ষড়যন্ত্র মেতে উঠেছে।’তিনি বলেন, ‘আমরা ডিজিটাল বাংলাদেশ করেছি, সে সুযোগে তারা উস্কানি দিয়ে অস্থিতিশীল পরিবেশ তৈরি করতে চেয়েছে। তাদের সূত্র কোথায়? বাংলাদেশের স্বাধীনতাবিরোধী সবুর খানের বংশধররা এই আন্দোলনে উস্কানি দিয়েছে।’শেখ হাসিনা বলেন, ‘যে যত বড় হোক না কেন, অন্যায় করলে তাদের বিরুদ্ধে ব্যবস্থা নেয়া রাষ্ট্রের কর্তব্য। নামিদামি সাংবাদিক, সাহিত্যিক হলে তারা অপরাধ করে পার পাবে, তা কেন? সবাই তো পর্যাপ্ত স্বাধীনতা পাচ্ছেন। তারা অনেক জ্ঞানী-বুদ্ধিমান। কিন্তু, তাদের ভেতরে কি এতটুকু দায়িত্ববোধ থাকবে না? উস্কানি দিয়ে যাবে? আর তাদের বিরুদ্ধে ব্যবস্থা নিলে কেন হৈ চৈ শুরু হয়ে যাবে?’তিনি বলেন, ‘যারা এই ঘটনার সঙ্গে জড়িত এবং এখনো চক্রান্ত করে যাচ্ছে, তাদের ব্যাপারে সচেতন থাকতে হবে। কারণ, তারা নিজেরা ভালো থাকতে চায়, বাংলাদেশের কল্যাণ দেখতে চায় না। তাদের অর্থের উৎস কোথায়? তারা কিছু হলেই আওয়ামী লীগ সরকারের বিরুদ্ধে কথা। কারণ, যখন বাংলাদেশের অসাংবিধানিক সরকার থাকে, তখন তাদের কাছে এসব লোকদের কদর বাড়ে। এরা সুযোগসন্ধানী। এদের মধ্যে পাকিস্তানিদের পদলেহনের মনোভাব রয়ে গেছে।’এ সময় প্রধানমন্ত্রী সাফ জানিয়ে দেন, ‘যত ষড়যন্ত্র হোক না কেন, স্বাধীনতাবিরোধী খুনিদের এদেশের ক্ষমতায় আসতে দেয়া হবে না।’তিনি বলেন, ‘স্বাধীনতার পর থেকে মিথ্যা অপ্রপ্রচার শুরু হয়েছিল। জনগণকে বিভ্রান্ত করা অপচেষ্টা হয়েছে। কর্নেল রশিদ-ফারুকরা বলেছিল— শেখ মুজিব এত বেশি জনপ্রিয়, শত চেষ্টা করেও তাঁর জনপ্রিয়তা কমানো যায়নি। যার কারণে তাঁকে হত্যা করা হয়েছে।’শেখ হাসিনা বলেন, ‘গণতন্ত্র দিয়েছে বলে অনেকে জিয়াউর রহমানকে বাহবা দেয়ার চেষ্টা করেছে। আমার প্রশ্ন, জিয়াউর রহমান কিভাবে ক্ষমতায় এসেছিলেন? অস্ত্রের মুখে বিচারপতি সায়েমকে হটিয়ে নিজেকে রাষ্ট্রপতি ঘোষণা করলেন। পাকিস্তানের এজেন্ট হিসেবে কাজ করতেন তিনি। গুম আর হত্যা করাই তো ছিল জিয়ার কাজ। হাজার হাজার সেনা কর্মকর্তাকে হত্যা করেছেন তিনি।’</body>
</article>
