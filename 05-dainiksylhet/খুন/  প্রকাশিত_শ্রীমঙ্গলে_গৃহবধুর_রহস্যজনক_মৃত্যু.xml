<article>
  <headline>শ্রীমঙ্গলে গৃহবধুর রহস্যজনক মৃত্যু</headline>
  <url>http://dainiksylhet.com/details/104250</url>
  <published_at>  প্রকাশিত হয়েছে : ৪:৪৭:২৮,অপরাহ্ন ০১ আগস্ট ২০১৭</published_at>
  <category>খুন</category>
  <body>শ্রীমঙ্গল সংবাদদাতা: শ্রীমঙ্গলের সিন্দুরখান ইউনিয়নের সাইটুলা বস্তির তিন সন্তানের জননী স্বপ্না আক্তার (২৮) নামে এক গৃহবধুর রহস্যজনক মৃত্যু হয়েছে। এ ঘটনায় স্বামী গফুর মিয়াকে জিজ্ঞাসাবাদের জন্য শ্রীমঙ্গল থানায় নিয়ে গিয়েছে পুলিশ। এলাকাবাসীসূত্রে জানা যায়, মঙ্গলবার দিবাগত রাত প্রায় ২টার দিকে গফুর মিয়ার চিৎকার শুনে প্রতিবেশীরা ছুটে আসেন তার বাড়িতে, সেখানে ঘরের ভিতর স্বপ্না আক্তারের মৃত দেহ পড়ে থাকতে দেখা যায়। কিভাবে তার মৃত্যু হয়েছে এ বিষয়টি এখনো নিশ্চিত হওয়া যায়নি। স্বপ্না আক্তারের স্বামী গফুর মিয়া জানায়, তাদের ২ রুমের বাসায় স্বামী-স্ত্রী আলাদা ঘুমাতেন। রাতে বাথরুমে যাওয়ার জন্য বের হলে তিনি তার স্ত্রীর রুমে স্ত্রীকে মাটিতে পড়ে থাকতে দেখেন। সে জানায় কেউ তার স্ত্রী কে বাহিরে খুন করে ঘরের ভিতর ফেলে গেছে। নিহত স্বপ্না আক্তারের বড় বোন আফিয়া বেগম জানান, তার বোন যে বাড়িতে থাকে সেই জমির মালিক তার বোন স্বপ্না আক্তার। স্বামী  গফুর মিয়া সেই জমিটি বিক্রি করার জন্য কয়েকবছর ধরে উঠে পড়ে লেগেছিল। স্ত্রী রাজি না হওয়ায় প্রায়ই মারধর করতো। একবার তাদের ছাড়াছাড়িও হয়ে গিয়েছিল। এদিকে স্বপ্না আক্তারের মেয়ে ইমা আক্তার (১২) জানায়, কয়েকমাস আগে স্কুল থেকে বাড়ি ফিরে সে দেখে তার মায়ের হাত ভাঙ্গা। তার বাবাই তার মার হাত ভেঙ্গেছিল বলে জানায় সে। এ ব্যাপারে শ্রীমঙ্গল থানার অফিসার ইনচার্জ এম নজরুল ইসলাম জানান, পুলিশ ঘটনাস্থল পরিদর্শন করেছে এবং লাশ ময়নাতদন্তের জন্য মৌলভীবাজার সদর হাসপাতাল মর্গে পাঠানো হয়েছে। নিহতের স্বামী গফুর মিয়াকে প্রাথমিক জিজ্ঞাসাবাদের জন্য থানায় আনা হয়েছে</body>
</article>
