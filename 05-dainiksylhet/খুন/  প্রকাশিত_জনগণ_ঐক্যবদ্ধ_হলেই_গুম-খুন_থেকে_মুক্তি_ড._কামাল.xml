<article>
  <headline>জনগণ ঐক্যবদ্ধ হলেই গুম-খুন থেকে মুক্তি: ড. কামাল</headline>
  <url>http://dainiksylhet.com/details/138120</url>
  <published_at>  প্রকাশিত হয়েছে : ৭:৩০:৫২,অপরাহ্ন ১৫ সেপ্টেম্বর ২০১৮</published_at>
  <category>খুন</category>
  <body>দৈনিকসিলেটডেস্ক: জনগণকে ঐক্যবদ্ধ করতে পারলে রাষ্ট্র গুম, খুন ও হত্যা থেকে মুক্তি পাবে বলে মন্তব্য করেছেন জাতীয় ঐক্য প্রক্রিয়ার আহ্বায়ক গণফোরাম সভাপতি ড. কামাল হোসেন।শনিবার বিকালে জাতীয় প্রেসক্লাবে ঐক্য প্রক্রিয়ার রূপরেখা ঘোষণা অনুষ্ঠানে তিনি এমন মন্তব্য করেন।ড. কামাল বলেন, সংবিধানের ৭ম অনুচ্ছেদে লেখা আছে এদেশের মালিক জনগণ। জনগণকে ঐক্যবদ্ধ করতে পারলে গুম, খুন ও হত্যা থেকে রাষ্ট্র মুক্তি পাবে। সেই মুক্তির লক্ষ্যে সবাইকে ঐক্যবদ্ধ হতে হবে। কেননা স্বাধীনতার ৪৭ বছর হতে চলেছে এখনো ঐক্যকে সুসংহত করা যায়নি।তিনি বলেন, জনগণের প্রকৃত প্রতিনিধি যারা, তারাই দেশটা শাসন করবে। এটা সকলের মনের কথা। দেশ শাসন করবে তারা, যারা সুষ্ঠু নির্বাচনের মাধ্যমে জনগণের প্রতিনিধি নির্বাচিত হবে। আর নির্বাচন সুষ্ঠ না হলে আপনারা আপনাদের প্রকৃত মালিকানা থেকে বাঞ্ছিত হবেন। আর প্রকৃত মালিকানা কার্যকর করতে সুষ্ঠু নির্বাচন ও কার্যকর গণতন্ত্র প্রয়োজন।প্রবীণ এই রাজনীতিক বলেন, সুষ্ঠু নির্বাচনে আপনারা ভোটাধিকার প্রয়োগ করবেন নির্ভয়ে, শঙ্কা বা কোনভাবে প্রভাবিত না হয়ে। বিশেষ করে কালো টাকার প্রভাব, সম্প্রদায়িকতার প্রভাব এগুলো থেকে মুক্ত হয়ে ভোট দেবেন।তিনি বলেন, যখনই নির্বাচন দেয়া হয়, তখনই আমাদেরকে আন্দোলনে নামতে হয়। নির্বাচন কোনো নামকাওয়াস্তে বিষয় নয়, এটা খুবই গুরুত্বপূর্ণ। আর নির্বাচন ভেজাল হলে জনগণ তাদের মালিকানা হারাবে। মালিক হিসেবে দেশের উপর নজর রাখতে হবে আপনাদের।এর আগে নির্বাচনকালীন নিরপেক্ষ সরকার, নির্বাচনের আগে বর্তমান সংসদ ভেঙে দেয়া এবং ম্যাজিস্ট্রেসি ক্ষমতা দিয়ে সেনা মোতায়েনসহ পাঁচ দফা দাবি এবং নয়টি লক্ষ্য ঘোষণা করেছে জাতীয় ঐক্য প্রক্রিয়া।এসময় উপস্থিত ছিলেন জাতীয় সমাজতান্ত্রিক দল-জেএসডির সভাপতি আ স ম আবদুর রব, ঢাকা বিশ্ববিদ্যালয় কেন্দ্রীয় ছাত্র সংসদের সাবেক ভিপি সুলতান মোহাম্মদ মনসুর, গণস্বাস্থ্য কেন্দ্রের ট্রাস্টি ডা. জাফর উল্ল্যাহ প্রমুখ।এদিকে জাতীয় ঐক্যের পূর্ব নির্ধারিত এই কর্মসূচিতে যোগ দিতে পারেননি বিকল্পধারা বাংলাদেশের প্রেসিডেন্ট সাবেক রাষ্ট্রপতি ডা. একিউএম বদরুদ্দোজা (বি) চৌধুরী। কর্মসূচিতে আসার পথে মগবাজারে অসুস্থ হয়ে পড়লে তাকে হাসপাতালে নিয়ে যাওয়া হয়।</body>
</article>
