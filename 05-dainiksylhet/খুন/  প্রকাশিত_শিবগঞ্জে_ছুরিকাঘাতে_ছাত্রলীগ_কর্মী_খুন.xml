<article>
  <headline>শিবগঞ্জে ছুরিকাঘাতে ছাত্রলীগ কর্মী খুন</headline>
  <url>http://dainiksylhet.com/details/107690</url>
  <published_at>  প্রকাশিত হয়েছে : ৮:২৪:৫৯,অপরাহ্ন ১৩ সেপ্টেম্বর ২০১৭</published_at>
  <category>খুন</category>
  <body>দৈনিকসিলেটডটকম: পূর্ববিরোধের জেরে ছুরিকাঘাতে এক ছাত্রলীগ কর্মীর মৃত্যু হয়েছেন। বুধবার বিকালে নগরীর শিবগঞ্জ লামাপাড়া সৈয়দ হাতিম আলী মাজারের কাছে এ ঘটনা ঘটে। নিহত ছাত্রলীগ কর্মী  জাকারিয়া মোহাম্মদ মাসুম সুনামগঞ্জের জগন্নাথপুর উপজেলার সৈয়দপুর এলাকার মাসুক মিয়ার ছেলে। প্রত্যক্ষদর্শীদের বরাত দিয়ে মহানগর পুলিশের অতিরিক্ত উপ-কমিশনার জেদাল আল মুসা বলেন, পূর্ববিরোধের জেরে বিকাল সাড়ে ৩টায় লামাপাড়ার সৈয়দ হাতিম আলী মাজারের কাছে কয়েকজন যুবক জাকারিয়াকে মারধর করতে থাকে। এক পর্যায়ে তার উরুতে ছুরিকাঘাত করে পালিয়ে যায় হামলাকারীরা।আশঙ্কাজনক অবস্থায় স্থানীয়রা তাকে ওসমানী মেডিকেল কলেজ হাসপাতালে ভর্তি করা হলে পরে বিকাল ৫টার দিকে চিকিৎসাধীন অবস্থায় সেখানে তার মৃত্যু হয়। নিহত জাকারিয়া মাসুম যুক্তরাজ্য আওয়ামী লীগের যুগ্ম সাধারণ সম্পাদক আনোয়ারুজ্জামান চৌধুরী সমর্থিত সুরমা গ্রুপের কর্মী বলে জানা গেছে। সুরমা মার্কেট এলাকার একটি মোবাইলের দোকানে কাজ করত সে। হামলাকারীরা টিলাগড় এলাকার ছাত্রলীগের টিটু-ডায়মন্ড গ্রুপের কর্মী বলে প্রাথমিকভাবে জানা গেছে।পুলিশ কর্মকর্তা জেদান বলেন, হত্যাকাণ্ডের সাথে জড়িতদের গ্রেপ্তারে পুলিশ কাজ শুরু করেছে। মঙ্গলবার রাতে নগরীর সোবহানীঘাটে আলী আহমদ মাহিন নামে এক ছাত্রলীগ কর্মীকে মারধর করে জাকারিয়া মাসুমসহ ছাত্রলীগের কয়েকজন কর্মী। এর জের ধরেই বুধবার মাসুমের উপর হামলা হয়েছে বলে প্রাথমিকভাবে নিশ্চিত হয়েছে পুলিশ।</body>
</article>
