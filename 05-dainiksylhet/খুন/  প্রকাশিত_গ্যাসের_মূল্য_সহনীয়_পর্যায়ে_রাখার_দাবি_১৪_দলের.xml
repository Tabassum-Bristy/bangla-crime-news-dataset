<article>
  <headline>গ্যাসের মূল্য সহনীয় পর্যায়ে রাখার দাবি ১৪ দলের</headline>
  <url>http://dainiksylhet.com/details/158866</url>
  <published_at>  প্রকাশিত হয়েছে : ৬:৪৬:২৬,অপরাহ্ন ০২ জুলাই ২০১৯</published_at>
  <category>খুন</category>
  <body>দৈনিকসিলেটডেস্ক: গ্যাসের মূল্য সহনীয় পর্যায়ে রাখার দাবি জানিয়েছে ক্ষমতাসীন আওয়ামী লীগ নেতৃত্বাধীন ১৪ দলীয় জোট। মঙ্গলবার (২ জুলাই) রাজধানীর বঙ্গবন্ধু এভিনিউস্থ আওয়ামী লীগের কেন্দ্রীয় কার্যালয়ে কেন্দ্রীয় ১৪ দলের বৈঠক শেষে অনুষ্ঠিত সংবাদ সম্মেলনে জোটের পক্ষ থেকে এ দাবি জানানো হয়।সংবাদ সম্মেলনে আওয়ামী লীগের সভাপতিমন্ডলীর সদস্য এবং কেন্দ্রীয় ১৪ দলের মুখপাত্র মোহাম্মদ নাসিম বলেন, এই সরকার জনবান্ধব সরকার। আজকে অনেকের মনে প্রশ্ন এসেছে যে, বাজেট পাস হয়ে গেল তারপরও কেন আকস্মিকভাবে গ্যাসের দাম বাড়ানো হলো? তারপরও আমি সরকারকে অনুরোধ করব, গ্যাসের দাম বিবেচনা করে দেখুন, যেভাবে সহনীয় পর্যায়ে রাখা যায় সেই ব্যবস্থা গ্রহণ করুন।গ্যাসের মূল্যর মূল্য বৃদ্ধি নিয়ে বিএনপির বক্তব্যের সমালোচনা করে তিনি বলেন, অশুভ শক্তি ঘোলা পানিতে মাছ শিকারের জন্য মাঠে নেমে গেছে। যাদের আমলে বারবার গ্যাসের দাম, বিদ্যুতের দাম বাড়ানো হয়েছিল, যারা জনগণের কথা চিন্তা না করে; বিদেশে গ্যাস বিক্রি করতে চেয়েছিল। সেই বিএনপি’র মুখে এসব কথা মানায় না, যারা জনগণের স্বার্থ জলাঞ্জলি দিয়ে গ্যাস বিক্রি করতে চেয়েছিল।নারী নির্যাতন, শিশু নির্যাতনের মতো সামাজিক অপরাধ দমনে আইনশৃঙ্খলা রক্ষাকারী বাহিনীর পদক্ষেপের প্রশংসা করে মোহাম্মদ নাসিম বলেন, এই ধরনের অপরাধ দমনে সরকার জিরো টলারেন্স নীতি গ্রহণ করেছে। দুষ্কৃতিকারী সে যেই হোক সরকার তাকে ছাড় দেয়নি।বিএনপির শাসনামলের সন্ত্রাসী কর্মকাণ্ডের কথা তুলে ধরে তিনি বলেন, ওই সময় অপরাধীরা ক্ষমতাসীন দলের প্রশ্রয় পেয়েছিল। এই রকম ঘটনা অহরহ ঘটেছে। কিন্তু কোনো বিচার হয়নি। মানুষ এসব কথা ভুলে যায়নি। বিএনপির মুখে আইনের শাসনের কথা মানায় না। কারণ তারাই আইন ভূলুণ্ঠিত করেছে। তারা প্রকাশ্য দিবালোকে খুনিদের আশ্রয় প্রশ্রয় দিয়েছে।কেন্দ্রীয় ১৪ দলের মুখপাত্র জানান, সন্ত্রাস, মাদক এবং বিএনপি জামাত জোটের চক্রান্তের বিরুদ্ধে আগামী ১৯ জুলাই দিনাজপুর এবং ২০ জুলাই কুড়িগ্রামে জনসভা করা হবে।গ্যাসের মূল্য বৃদ্ধি নিয়ে সমালোচনা করে ১৪ দলের শরিক বাংলাদেশের ওয়ার্কার্স পার্টির সভাপতি রাশেদ খান মেনন বলেন, গ্যাসের সংকট, জনগণের সংকট। রেগুলেটরি কমিশন গ্যাসের দাম বৃদ্ধি করে আইনের বরখেলাপ করেছে। ১৪ দল মনে করে গ্যাসের মূল্যবৃদ্ধি যৌক্তিক নয়।এ সময় গ্যাসের অতিরিক্ত মূল্য বৃদ্ধি প্রত্যাহারের দাবি জানিয়ে তিনি বলেন, গ্যাসের দাম বৃদ্ধি নিয়ে সংসদে আলাপ আলোচনা করতে হবে।গ্যাসের মূল্য বৃদ্ধি জনগণের ওপর বাড়তি চাপ হিসেবে দেখছেন আরেক শরিক জাসদ সভাপতি হাসানুল হক ইনু। তিনি বলেন, জনগণের ওপর বাড়তি চাপ; গ্যাসের দাম মূল্য বৃদ্ধির বিষয়টি পুনর্বিবেচনা করতে হবে।এ সময় সাম্যবাদী দলের সাধারণ সম্পাদক দিলীপ বড়ুয়ার সভাপতিত্বে অন্যদের মধ্যে উপস্থিত ছিলেন- গণ আাজাদী লীগের সভাপতি এস কে সিকদার, কমিউনিস্ট কেন্দ্রের আহ্বায়ক ড. ওয়াজেদুল ইসলাম খান, বাসদ আহ্বায়ক রেজাউর রশিদ খান, আওয়ামী লীগের সাংগঠনিক সম্পাদক খালিদ মাহমুদ চৌধুরী ও উপ-দফতর সম্পাদক ব্যারিস্টার বিপ্লব বড়ুয়া।</body>
</article>
