<article>
  <headline>সরকারকে সরাতে হবে: ফখরুল</headline>
  <url>http://dainiksylhet.com/details/99489</url>
  <published_at>  প্রকাশিত হয়েছে : ৪:৩৩:০১,অপরাহ্ন ২৭ মে ২০১৭</published_at>
  <category>খুন</category>
  <body>দৈনিকসিলেটডেস্ক: সরকারকে সরাতে নেতাকর্মীদের ঐক্যবদ্ধ হওয়ার আহ্বান জানিয়ে বিএনপির মহাসচিব মির্জা ফখরুল ইসলাম আলমগীর বলেছেন, ‘নির্বাচনের মাধ্যমে গণতান্ত্রিক উপায়ে সরকারকে সরাতে হবে। এজন্য সবাইকে দেশব্যাপী ছড়িয়ে পড়তে হবে। সবাইকে ঐক্যবদ্ধ হতে হবে।’ শনিবার দুপুরে রাজধানীর ইঞ্জিনিয়ার্স ইনস্টিটিউশন মিলনায়তনে বিএনপি চেয়ারপারসনের কার্যালয়ে পুলিশি তল্লাশির প্রতিবাদে যুবদল আয়োজিত প্রতিবাদ সমাবেশে তিনি এ আহ্বান জানান। চেয়ারপারসনের কার্যালয়ে তল্লাশির নিন্দা জানিয়ে ফখরুল বলেন, ‘যারা এই ঘটনায় জড়িত তাদের বিরুদ্ধে কী ব্যবস্থা নেয়া হয়েছে তার জবাব দিতে হবে।’ গোয়েন্দা তথ্যের ভিত্তিতে খালেদা জিয়ার কার্যালয়ে তল্লাশির কথা জানিয়ে  আওয়ামী লীগের সাধারণ সম্পাদকের দেয়া বক্তব্যের কথা নিয়ে বলেন, আমরা অত্যন্ত চিন্তিত ও উদ্বিগ্ন।যেহেতু তল্লাশি করে পুলিশ বলেছে প্রাপ্তি শূন্য তাই স্বাভাবিকভাবেই জনমনে প্রশ্ন দেখা দিয়েছে আসলে সরকার চালাচ্ছে আওয়ামী লীগ নেতারা নাকি গোয়েন্দারা? মির্জা ফখরুল বলেন, ‘আমরা স্পষ্ট করে বলছি- গোয়েন্দা তথ্যের ভিত্তিতে তল্লাশি রাষ্ট্রের জন্য বিপদজনক। তাহলে কোন গোয়েন্দা সংস্থা পুলিশকে বিভ্রান্ত করছে।’ সরকারকে বেআইনি ও অনৈতিক দাবি করে তিনি বলেন, ‘তিন বছরে জনগণের উপর সরকার স্ট্রিম রোলার চালিয়েছে সরকার। নীলনকশা বাস্তবায়নে তারা এগোচ্ছে।’ বিএনপি ভিশন-২০৩০ ঘোষণার পর আওয়ামী লীগের মাথা খারাপ হয়ে গেছে এমন মন্তব্য করে ফখরুল বলেন, ‘২০৩০ দেয়ার পরেই আওয়ামী লীগের মাথা খারাপ হয়ে গেছে। অনেকের সন্দেহ তারা সুস্থ আছে কি না।’ প্রতিনিয়ত বিএনপি ও অঙ্গ সংগঠনের নেতাকর্মীদের গ্রেপ্তার হচ্ছে এমন অভিযোগ করে তিনি বলেন, ‘হত্যা, গুম, খুন এখন কোনো ব্যাপারই না। সেদিন খুলনায় আমাদের দলের নেতা মিঠুকে খুন করা হলো। তার বাবাকেও হত্যা করা হয়েছিল।’ বেআইনি কর্মকাণ্ডে জড়িত প্রশাসনের কর্মকর্তাদের জবাব দিতে হবে এমন হুঁশিয়ারি করে তিনি বলেন, ‘আইনশৃঙ্খলা বাহিনীকে সরকার নিজেদের স্বার্থে ব্যবহার করছে। তাদের ব্যবহার করছে বিরোধীদলকে দমন করতে। স্পষ্ট করে বলতে চাই আইনশৃঙ্খলা বাহিনী, প্রশাসনে যারা আছেন তারা জনগণের ট্যাক্সের টাকায় বেতন পায়। কর্মকর্তারা যারা জনগণের ওপর নির্যাতন করছে তাদেরকে এর দায়দায়িত্ব নিতে হবে। আর উচ্চাবিলাসী যেসব কর্মকর্তারা মনে করতেছেন এটা তাদের চিরস্থায়ী বন্দোবস্ত, এই সরকার। ফেরাউন পারেনি, নমরুদ পারেনি, এরশাদ পারেনি। যারা জনগণের বিরুদ্ধে অবস্থান নিচ্ছেন তাদের অবশ্যই জনগণের কাছে জবাব দিতে হবে।’ সরকার পুলিশকে কব্জা করেছে, মিডিয়াকে কব্জা করা চেষ্টা করছে বলেও অভিযোগ করেন ফখরুল। তিনি বলেন, জনগণকে বোকা বানানোর জন্য অর্থনৈতিক ও উন্নয়ন নিয়ে ভুল পরিসংখান দিচ্ছে সরকার। উচ্চ মধ্যম আয়ের দেশ হয়ে গেছে, উন্নয়নের লহড়ি বয়ে যাচ্ছে। কিন্তু রেমিটেন্স কমে যাচ্ছে। রপ্তানি আয় কমে যাচ্ছে। সামনে রোজা প্রতিটি জিনিসের দাম বাড়ছে।’ যুবদলের নেতাকর্মীদের সারাদেশে ছড়িয়ে পড়ে সংগঠনকে শক্তিশালী করার আহ্বান জানিয়ে বিএনপি মহাসচিব বলেন, ‘আমাদের ঐক্যবদ্ধ হয়ে সরকারকে নিরপেক্ষ সরকারের অধীনে নির্বাচন দিতে বাধ্য করতে হবে। জয় আমাদের হবেই।’ যুবদল সভাপতি সাইফুল আলম নীরবের সভাপতিত্বে অনুষ্ঠানে বিএনপির ভাইস চেয়ারম্যান জয়নাল আবেদিন, সাংগঠনিক সম্পাদক ফজলুল হক মিলন, শহীদ উদ্দিন চৌধুরী এ্যানী, সুলতান সালাউদ্দিন টুকু, মোরতাজুল করিম বাদরু, মামুন হাসান, এসএম জাহাঙ্গীর হোসেন প্রমুখ।</body>
</article>
