<article>
  <headline>মদিনা মার্কেট থেকে ব্যবসায়ী নিখোঁজ</headline>
  <url>http://dainiksylhet.com/details/115208</url>
  <published_at>  প্রকাশিত হয়েছে : ১১:৫১:০৭,অপরাহ্ন ১৪ ডিসেম্বর ২০১৭</published_at>
  <category>খুন</category>
  <body>দৈনিকসিলেটডটকম:সিলেটের মদিনা মার্কেট থেকে আব্দুল্লাহ আল মামুন মুন্না নামে এক ব্যবসায়ী নিখোজ হয়েছে। গত দুই দিন ধরে তাকে খুঁেজ না পেয়ে অবশেষে থানায় জিডি করেছেন মুন্নার পিতা ছমির উদ্দিন। মুন্না নিখোঁজের ঘটনায় পরিবার ও স্থানীয় ব্যবসায়ীদের মধ্যে উদ্বেগ-উৎকন্ঠা বিরাজ করছে। নিখোজ ব্যবসায়ী মুন্না হাওলদারপাড়া আবাসিক এলাকার ছমির উদ্দিনের ছেলে। সে হাওলদারপাড়ার হাজী ইদ্রিস আলী মার্কেটের মাহিন স্টোরের সত্বাধিকারী। জিডিতে ব্যবসায়ী মুন্নার পিতা ছমির উদ্দিন জানিয়েছেন- গত বুধবার বিকেল ৩ টায় হাওলদারপাড়ার হাজী ইদ্রিস আলী মার্কেটের নিজ দোকান থেকে বন্দরবাজারের কালিঘাটের উদ্দেশ্যে রওয়ানা দেন মুন্না। এরপর তিনি পশ্চিম পাঠানটুলায় অবস্থিত মা ভেরাইটিজ স্টোরে তার মামার দোকানে গিয়ে ঢুকে বলেন- ‘এই টাকা ও মোবাইল রাখুন। আমাকে দুই জন লোক ফলো করছে তাদের দেখে আসি। এ কথা বলে সে বেরিয়ে যায়।’ এদিকে সন্ধ্যা হয়ে গেলেও মুন্না নিজ দোকানে ফিরেনি। ছমির উদ্দিন জানিয়েছেন- মুন্নার সঙ্গে ১০ হাজার টাকা মোবাইল ফোন ছিল। কিন্তু সে তার মামার দোকানে ওই টাকা মোবাইল ফোন রেখে চলে যায়। আর ফিরেনি। তিনি জানান- তার ছেলের সঙ্গে কারও কোনো শত্রুতা নেই। কারও সঙ্গে দেনা-পাওনা নেই বলে দাবি করেন তিনি। এই অবস্থায় মুন্নার পরিবারের সদস্যরা বিপর্যস্ত হয়ে পড়েন। তারা রাতেই বিভিন্ন স্থানে মুন্নাকে খোজাখুজি করে পাননি। গতকাল সিলেটের জালালাবাদ থানায় মুন্নার পিতা ছমির উদ্দিন জিডি দায়ের করেছেন। এদিকে- মুন্না নিখোজের ঘটনায় স্থানীয় ব্যবসায়ীদের মধ্যে উদ্বেগ-উৎকন্ঠা বিরাজ করছে বলে জানিয়েছেন মদিনা মার্কেট ব্যবসায়ী সমিতির সভাপতি আমির হোসেন ও সাধারন সম্পাদক সেলিম আহমদ। তিনি দ্রুত মুন্নার সন্ধান বের করার জন্য প্রশাসনের প্রতি আহবান জানান। জালালাবাদ থানার ওসি শফিকুল ইসলাম জানিয়েছেন- জিডি গ্রহনের পর বিষয়টি নিয়ে পুলিশ তদন্ত শুরু করেছে। </body>
</article>
