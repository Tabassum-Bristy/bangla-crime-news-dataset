<article>
  <headline>দেশে ফিরলে খালেদার বিরুদ্ধে আইনানুগ ব্যবস্থা: স্বরাষ্ট্রমন্ত্রী</headline>
  <url>http://dainiksylhet.com/details/110312</url>
  <published_at>  প্রকাশিত হয়েছে : ৫:৩৪:৪০,অপরাহ্ন ১৪ অক্টোবর ২০১৭</published_at>
  <category>খুন</category>
  <body>দৈনিকসিলেটডেস্ক:স্বরাষ্ট্রমন্ত্রী আসাদুজ্জামান খান কামাল বলেছেন, খালেদা জিয়া দেশে ফিরলে তার বিরুদ্ধে আইনানুগ ব্যবস্থা নেওয়া হবে। আজ শনিবার দুপুরে আগারগাঁওয়ে পিকেএসএফ মিলনায়তনে আন্তর্জাতিক প্রবীণ দিবসের আলোচনায় এ কথা বলেন তিনি।প্রসঙ্গত, বিএনপি চেয়ারপারসন খালেদা জিয়ার বিরুদ্ধে তিনটি মামলায় গ্রেপ্তারি পরোয়ানা জারি করেছেন আদালত। এর মধ্যে গত বৃহস্পতিবার জিয়া অরফানেজ ট্রাস্ট দুর্নীতি মামলায় খালেদার জামিন বাতিল করে গ্রেপ্তারি পরোয়ানা জারি করেন ঢাকার বকশীবাজারের স্থাপিত অস্থায়ী বিশেষ আদালত।এ ছাড়াও একই দিন মুক্তিযুদ্ধ ও জাতীয় পতাকা অবমাননার মামলায় খালেদা জিয়ার বিরুদ্ধে গ্রেপ্তারি পরোয়ানা জারি করেন ঢাকার মুখ্য মহানগর হাকিম আদালত। এর আগে গত ৯ অক্টোবর বিএনপি চেয়ারপারসনের বিরুদ্ধে কুমিল্লার চৌদ্দগ্রামে ৮ খুন মামলায় গ্রেপ্তারি পরোয়ানা জারি করেন আদালত।স্বরাষ্ট্রমন্ত্রী আরো বলেন, আদালতের আদেশ বাস্তবায়ন করা স্বরাষ্ট্র মন্ত্রণালয়ের দায়িত্ব।বর্তমানে চিকিৎসার উদ্দেশ্যে লন্ডনে অবস্থান করছেন খালেদা জিয়া। তবে তিনি কবে দেশে ফিরবেন সে বিষয়ে দলের পক্ষ থেকে নিশ্চিত করে কিছু বলা হয়নি।</body>
</article>
