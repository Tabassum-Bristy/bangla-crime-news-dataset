<article>
  <headline>সারাদেশে রক্তাক্ত ঘটনার জন্য সরকার দায়ী: রিজভী</headline>
  <url>http://dainiksylhet.com/details/127250</url>
  <published_at>  প্রকাশিত হয়েছে : ৮:৫৯:৪৪,অপরাহ্ন ০৫ মে ২০১৮</published_at>
  <category>খুন</category>
  <body>দৈনিকসিলেটডেস্ক:  পার্বত্য চট্টগ্রামসহ সারাদেশে রক্তাক্ত ঘটনার জন্য সরকারকে দায়ী করেছেন বিএনপির সিনিয়র যুগ্ম মহাসচিব রুহুল কবির রিজভী। তিনি বলেছেন, সারাদেশ খুনখারাবীতে ভরে গেছে। অশান্তির আগুনে ভেতরে ভেতরে মানুষ দগ্ধ হচ্ছে। পার্বত্য অঞ্চলের শক্তিমান চাকমাসহ ছয়জন নিহত এবং কয়েকজন গুলিবিদ্ধ হওয়াসহ নরসিংদীতে রায়পুরা উপজেলার বাঁশগাড়ী ইউনিয়ন পরিষদের চেয়ারম্যান সিরাজুল হককে দিনে-দুপুরে গুলি করে হত্যা এর দৃষ্টান্ত বলে তিনি অভিযোগ করেছেন। নয়াপল্টন বিএনপির কেন্দ্রীয় কার্যালয়ে শনিবার এক সংবাদ সম্মেলনে তিনি এ অভিযোগ করেন।খালেদা জিয়ার শারীরিক অবস্থার আরও অবনতি হয়েছে উল্লেখ করে রিজভী বলেন, বিএনপির পক্ষ থেকে বার বার গভীর উদ্বেগ প্রকাশ করা হলেও এখনও তার চিকিৎসার ব্যবস্থা নেয়নি সরকার।তিনি বলেন, কারাগারে খালেদা জিয়া প্রায়ই জ্বরে আক্রান্ত হচ্ছেন। গত শুক্রবার তার নিকট আত্মীয়রা দেখা করতে গিয়েছিলেন, তাদের মাধ্যমে জানা গেছে- খালেদা জিয়া হাঁটু ও শরীরে প্রচন্ড ব্যথাসহ নানাবিধ জটিল শারীরিক সমস্যায় আক্রান্ত। তার চোখে যে ব্যথা হচ্ছে সেটি এখনো সারেনি।সংবাদ সম্মেলনে বিএনপির ভাইস চেয়ারম্যান আলতাফ হোসেন চৌধুরী, অধ্যাপক এজেডএম জাহিদ হোসেন, চেয়ারপারসনের উপদেষ্টা মামুন আহমেদ প্রমুখ উপস্থিত ছিলেন।</body>
</article>
