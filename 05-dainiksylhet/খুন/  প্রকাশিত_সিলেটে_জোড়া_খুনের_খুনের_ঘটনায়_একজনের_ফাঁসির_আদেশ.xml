<article>
  <headline>সিলেটে জোড়া খুনের খুনের ঘটনায় একজনের ফাঁসির আদেশ</headline>
  <url>http://dainiksylhet.com/details/160427</url>
  <published_at>  প্রকাশিত হয়েছে : ৯:২৪:৪১,অপরাহ্ন ১৮ জুলাই ২০১৯</published_at>
  <category>খুন</category>
  <body>দৈনিকসিলেটডটকম: সিলেটের গোলাপগঞ্জে জোড়া খুনের ঘটনায় দায়েরকৃত মামলায় এক আসামীকে ফাঁসির আদেশ দিয়েছেন আদালত। একই সাথে আরও ১০ হাজার অর্থদণ্ডও দেয়া হয়েছে তাকে। এছাড়া ওই মামলায় অপর এক আসামীর হাজতবাসের মেয়াদ সাজার মেয়াদের বেশি হয়ে যাওয়াতে তাকেসহ অপর আরও দুই আসামীকে মামলা থেকে অব্যাহতি প্রদান করা হয়েছে।বৃহস্পতিবার বিকেলে সিলেটের অতিরিক্ত জেলা ও দায়রা জজ আদালতের বিচারক মো. আমিনুল ইসলাম এ রায় ঘোষণা করেন। ফাঁসির দণ্ডপ্রাপ্ত কামরুল ইসলাম গোলাপগঞ্জ উপজেলার মেহেরপুর গ্রামের ফারুক মিয়ার ছেলে। সাজার মেয়াদ শেষ হওয়াতে অব্যাহতি পেয়েছেন একই গ্রামের মুহিবুর রহমানের ছেলে রানু মিয়া। আর খালাস পান মনোয়ারা বেগম এবং আয়েশা আক্তার।আদালতের অতিরিক্ত পাবলিক প্রসিকিউটর মোহাম্মদ নিজাম উদ্দিন বিষয়টি নিশ্চিত করেছেন।মামলার নথি থেকে জানা যায়, ২০১৫ সালের ১২ ফেব্রুয়ারি গোলাপগঞ্জ উপজেলার মেহেরপুর গ্রামে মুহিব আলীর ছেলে রুবেল আহমেদ ও ছানু মিয়াকে গুরুতর আহত করে আসামীরা। পরে হাসপাতালে চিকিৎসাধীন অবস্থায় তাদের মৃত্যু হয়। এ ঘটনায় তাদের বোন নাজিরা বেগম বাদী হয়ে ওই চারজনকে আসামী করে গোলাপগঞ্জ থানায় মামলা দায়ের করেন।</body>
</article>
