<article>
  <headline>সরকার নীলনকশার নির্বাচন করতে বেপরোয়া: রিজভী</headline>
  <url>http://dainiksylhet.com/details/122150</url>
  <published_at>  প্রকাশিত হয়েছে : ৭:১৫:৪৫,অপরাহ্ন ১১ মার্চ ২০১৮</published_at>
  <category>খুন</category>
  <body>দৈনিকসিলেটডেস্ক:  বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, ‘দেশের জনসাধারণ তাদের ভোটাধিকার প্রয়োগের জন্য অধীর আগ্রহে অপেক্ষায় আছেন। জনগণ তাদের ভোটাধিকার প্রয়োগ করতে বদ্ধপরিকর। জনগণের মনের ভাব বুঝতে পেরে সরকার এখন দিশেহারা হয়ে উঠেছে। আর এ কারণে দেশি-বিদেশি মাস্টারপ্ল্যানের নীলনকশার নির্বাচন করতে তারা এখন বেপরোয়া।’ রাজধানীর নয়াপল্টনে বিএনপির কেন্দ্রীয় কার্যালয়ে রোববার এক সংবাদ সম্মেলনে তিনি একথা বলেন।রিজভী বলেন, ‘আগামী নির্বাচনে একতরফাভাবে জেতার জন্য বিকৃত আইনি প্রক্রিয়াসহ বিচার বিভাগের ওপর হস্তক্ষেপের মতো ভয়ঙ্কর অনাচার করা হয়েছে, শুধুমাত্র খালেদা জিয়াকে গায়ের জোরে কারাগারে আটকে রাখা হয়েছে। তাকে কারামুক্ত হওয়া বিলম্বিত করা সরকারের কারসাজি।’ক্ষমতায় যেতে বিএনপি বিদেশিদের সঙ্গে দেনদরবার করছে—আওয়ামী লীগ সাধারণ সম্পাদকের এমন বক্তব্যের সমালোচনা করেছেন রিজভী। তিনি বলেছেন, ‘বিএনপি হলো এদেশের জনগণের দল, জনগণের ভোটেই ক্ষমতায় যেতে বিশ্বাসী। সুতরাং বিএনপি নয়, আওয়ামী লীগই ক্ষমতা হারানোর ভয়ে বিদেশিদের কাছে দেনদরবার করতে দৌড়ঝাঁপ শুরু করেছে। যেসব অনুষ্ঠানে সরকারের একজন সচিব পর্যায়ের কর্মকর্তা গেলেই চলে সেখানে খোদ সরকারপ্রধান হাজির হচ্ছেন। উদ্দেশ্য একটাই—তাহলো বিদেশিদের মন জয় করা। তাদের অবৈধ সত্তাকে ঘোচানো।’বিএনপি নেতা রিজভী আরও বলেন, ‘বাংলাদেশের গণতন্ত্র রাজপথে বেওয়ারিশ লাশের মতো পড়ে আছে। গুম, খুন, অপহরণ, বিচারবহির্ভূত হত্যা, নারী-শিশু নির্যাতনের পৈশাচিকতা আওয়ামী গণতন্ত্রের নমুনা। দেশে গণতন্ত্রের সংকট নেই আওয়ামী লীগের এমন দাবি—এদেশের জনগণ, মুক্তিযুদ্ধের চেতনা ও বহুদলীয় গণতন্ত্রকে অপমান করা।’সংবাদ সম্মেলনে আরও উপস্থিত ছিলেন বিএনপি চেয়ারপারসনের উপদেষ্টা আবুল খায়ের ভূঁইয়া, আবদুস সালাম, যুগ্ম মহাসচিব খায়রুল কবির খোকন প্রমুখ।</body>
</article>
