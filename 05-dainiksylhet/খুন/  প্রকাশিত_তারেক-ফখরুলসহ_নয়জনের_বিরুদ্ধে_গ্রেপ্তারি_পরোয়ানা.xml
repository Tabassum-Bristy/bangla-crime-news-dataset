<article>
  <headline>তারেক-ফখরুলসহ নয়জনের বিরুদ্ধে গ্রেপ্তারি পরোয়ানা</headline>
  <url>http://dainiksylhet.com/details/161764</url>
  <published_at>  প্রকাশিত হয়েছে : ৮:৩৪:৪২,অপরাহ্ন ০৫ আগস্ট ২০১৯</published_at>
  <category>খুন</category>
  <body>দৈনিকসিলেটডেস্ক: বিএনপির ভারপ্রাপ্ত চেয়ারম্যান তারেক রহমান, মহাসচিব মির্জা ফখরুল ইসলাম আলমগীরসহ নয় নেতার বিরুদ্ধে গ্রেপ্তারি পরোয়ানা জারি করেছেন আদালত।সোমবার ঢাকা মহানগর হাকিম সত্যব্রত শিকদারের আদালত বাংলাদেশ জননেত্রী পরিষদের সভাপতি এবি সিদ্দিকীর করা মামলাটি আমলে নিয়ে এ আদেশ দেন।আইএসকে দিয়ে আগামী ১৫ আগস্ট প্রধানমন্ত্রী শেখ হাসিনা এবং শেখ মুজিবুর রহমানের পরিবারের সদস্যদের খুনের হুমকি দেয়ার অভিযোগে মামলাটি দায়ের করা হয়।আসামিরা হলেন- বিএনপির স্থায়ী কমিটির সদস্য ড. খন্দকার মোশাররফ হোসেন, আমীর খসরু মাহমুদ চৌধুরী, গয়েশ্বর চন্দ্র রায়, জ্যেষ্ঠ যুগ্ম মহাসচিব রুহুল কবির রিজভী, বিএনপির চেয়ারপারসনের উপদেষ্টা আমান উল্লাহ আমান, বুয়েটের বহিষ্কৃত শিক্ষক হাফিজুর রহমান রানা ও ছাত্রদল নেতা এমদাদুল হক ভূঁইয়া।মামলায় বাদী অভিযোগ করেন, গত ২৩ জুলাই বুয়েটের শিক্ষক হাফিজুর রহমান রানা রেজিস্ট্রিযোগে বাদীকে একটি চিঠি পাঠান। চিঠিতে আগামী ১৫ আগস্ট আইএস দিয়ে প্রধানমন্ত্রী শেখ হাসিনা এবং শেখ মুজিবুর রহমানের সদস্যদের হত্যার হুমকি দেয়া হয়।মামলাটি আমলে নিয়ে আসামিদের বিরুদ্ধে গ্রেপ্তারি পরোয়ানা জারির আবেদন করেন এবি সিদ্দিকী।</body>
</article>
