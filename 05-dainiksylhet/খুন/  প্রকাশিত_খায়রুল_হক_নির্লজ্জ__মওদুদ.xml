<article>
  <headline>খায়রুল হক নির্লজ্জ : মওদুদ</headline>
  <url>http://dainiksylhet.com/details/106131</url>
  <published_at>  প্রকাশিত হয়েছে : ৪:৫৮:১১,অপরাহ্ন ২০ আগস্ট ২০১৭</published_at>
  <category>খুন</category>
  <body>দৈনিকসিলেটডেস্ক:  সাবেক প্রধান বিচারপতি ও জাতীয় আইন কমিশনের চেয়ারম্যান এ বি এম খায়রুল হককে অসৎ, অনৈতিক ও নির্লজ্জ ব্যক্তি বলে অ্যাখ্যায়িত করেছেন বিএনপির স্থায়ী কমিটির সদস্য ব্যারিস্টার মওদুদ আহমদ। রোববার সুপ্রিম কোর্ট আইনজীবী সমিতির উত্তর হলে সংবিধানের ষোড়শ সংশোধনীর রায় ও বিচার বিভাগ নিয়ে খায়রুল হকের বক্তব্যের প্রতিবাদে তার অপসারণ দাবিতে বিক্ষোভ সমাবেশে তিনি এ মন্তব্য করেন। সমাবেশের আয়োজন করে জাতীয়তাবাদী আইনজীবী ফোরাম।মওদুদ বলেন, খায়রুল হক এখন সরকারের মুখপাত্রের ভূমিকা নিয়েছেন। তার এহেন কর্মকাণ্ড দেখে আমাদের লজ্জায় মাথা হেড হয়ে যায়। তিনি বলেন, সাবেক বিচারপতি খায়রুল হক তারই ছেড়ে যাওয়া প্রতিষ্ঠানকে (সুপ্রিম কোর্ট) কীভাবে হেয় করছেন? এটা ভাবলে আমাদের মাথা হেড হয়ে যায়। আপনি (খায়রুল হক) আয়নার সামনে দাঁড়িয়ে নিজেকে দেখুন।বিএনপির এই নেতা বলেন, ‘বিচারপতি খায়রুল হক মুন সিনেমা হলের মামলার মাধ্যমে কোথায় গিয়ে পঞ্চম সংশোধনীতে হাত দিয়ে তা বাতিল করলেন। অথচ তার রায়ে এখনো সেই হল মালিক হলের মালিকানা ফেরত পাননি। এই হলো বিচারপতি খায়রুল হক!’একই সঙ্গে ব্যারিস্টার মওদুদ আহমদ অনতিবিলম্বে সাবেক প্রধান এই বিচারপতির জাতীয় আইন কমিশনের চেয়ারম্যান পদ থেকে পদত্যাগের আহ্বান জানান।সমাবেশে আইনজীবী জয়নুল আবেদীন বলেন, ‘বিচারপতি খায়রুল হক জনগণের বিরুদ্ধে দাঁড়িয়েছেন। রায়কে ঘিরে আওয়ামীপন্থী আইনজীবীরা বিভক্তি সৃষ্টি করছেন। অতীতেও অনেক রায় হয়েছে কিন্তু এমনটি ঘটেনি। ইতিহাসও বলে না, এমনটি হয়েছে কখনও। তাই আমরা রায় নিয়ে সকলকে ঐক্যবদ্ধ থাকার আহ্বান জানাব।’ব্যারিস্টার মাহবুব উদ্দিন খোকন বলেন, ‘খায়রুল হক এ যুগের মীরজাফর। একটি রায় নিয়ে তিনি যে মন্তব্য করেছেন তাতে বিচার বিভাগকে হেয় করেছেন। সরকারের টার্গেট সুপ্রিম কোর্টকে আঘাত করা।’সমাবেশে আরও বক্তব্য দেন নিতাই রায় চৌধুরী, অ্যাডভোকেট তৈমুর আলম খন্দকার, আবেদ রাজা, ব্যারিস্টার বদরুদ্দোজা বাদলসহ বিএনপিপন্থী আইনজীবীরা।</body>
</article>
