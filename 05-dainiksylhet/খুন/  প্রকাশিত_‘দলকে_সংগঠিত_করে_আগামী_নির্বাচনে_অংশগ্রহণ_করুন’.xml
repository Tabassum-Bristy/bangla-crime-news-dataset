<article>
  <headline>‘দলকে সংগঠিত করে আগামী নির্বাচনে অংশগ্রহণ করুন’</headline>
  <url>http://dainiksylhet.com/details/110678</url>
  <published_at>  প্রকাশিত হয়েছে : ৬:২২:০২,অপরাহ্ন ১৮ অক্টোবর ২০১৭</published_at>
  <category>খুন</category>
  <body>দৈনিকসিলেটডেস্ক: স্বাস্থ্য ও পরিবার কল্যাণমন্ত্রী এবং আওয়ামী লীগের সভাপতিমণ্ডলীর সদস্য মোহাম্মদ নাসিম ষড়যন্ত্র না করে দলকে সংগঠিত করে আগামী নির্বাচনে অংশ নেয়ার জন্য বিএনপি নেত্রী বেগম খালেদা জিয়ার প্রতি আহ্বান জানিয়েছেন।আজ বুধবার রাজধানীর জাতীয় জাদুঘরের প্রধান মিলনায়তনে শহীদ শেখ রাসেলের জন্মদিন উপলক্ষে শেখ রাসেল জাতীয় শিশু-কিশোর পরিষদের উদ্যোগে আয়োজিত স্কুলের শিক্ষার্থীদের মধ্যে ক্রীড়া সামগ্রী বিতরণ ও আলোচনা অনুষ্ঠানে প্রধান অতিথির বক্তব্য দানকালে এ আহ্বান জানান।কেন্দ্রীয় ১৪ দলের মুখপাত্র মোহাম্মদ নাসিম বেগম খালেদা জিয়ার উদ্দেশে বলেন, আপনারা ষড়যন্ত্র না করে দলকে সংগঠিত করুন। আগামী নির্বাচনের জন্য প্রস্তুত হন। নির্বাচন ছেড়ে পালিয়ে যাবেন না।তিনি বলেন, বিশ্বের অন্যান্য গণতান্ত্রিক দেশের মতো আমাদের দেশেও সংবিধান অনুযায়ী নির্বাচন অনুষ্ঠিত হবে। যে তত্বাবধায়ক সরকার ব্যবস্থা বাতিল হয়ে গেছে তা আর কখনো ফিরে আসবে না।শেখ রাসেল শিশু-কিশোর জাতীয় পরিষদের মহাসচিব মাহমুদ-উস-সামাদের সভাপতিত্বে অনুষ্ঠিত সভায় অন্যান্যের মধ্যে বক্তব্য রাখেন সংগঠনের উপদেষ্টা সিরাজুল ইসলাম মোল্লা এমপি, সাংগঠনিক সম্পাদক মোজাহিদুর রহমান হারুন ও দফতর সম্পাদক মুজিবুর রহমান হাওলাদার।মোহাম্মদ নাসিম বলেন, বিএনপির প্রতিষ্ঠাতা জিয়াউর রহমান ও তাঁর স্ত্রী বেগম খালেদা জিয়া আশ্রয়-প্রশ্রয় দিয়ে বঙ্গবন্ধুর খুনীদের বাঁচিয়ে রেখেছিলেন। তাই জিয়াউর রহমান কখনো গণতন্ত্রের নেতা হতে পারে না।তিনি বলেন, বঙ্গবন্ধুর খুনিদের সঙ্গে যেমন আওয়ামী লীগের কোনো আপোষ হতে পারে না, তেমনি বঙ্গবন্ধুর খুনিদের দোসরদের সঙ্গেও কোনো আপোষ হতে পারে না।নাসিম বলেন, বঙ্গবন্ধুর খুনিদের দোসররা চক্রান্ত করে আর ক্ষমতায় আসতে পারবে না। কেননা দেশে নৈরাজ্য সৃষ্টি করে নির্বাচন বানচাল করা যাবে না। আগামী নির্বাচনেও আওয়ামী লীগ ক্ষমতায় আসবে।বেগম খালেদা জিয়াকে উদ্দেশ্য করে নাসিম বলেন, চিকিৎসার নামে তিন মাস লন্ডনে কাটিয়ে আসলেন। সেখানে ছেলের সঙ্গে ষড়যন্ত্র করে ব্যর্থ হয়েছেন।এ বিষয়ে তিনি আরো বলেন, আইনের দৃষ্টিতে সকলেই সমান এবং আইন তার নিজস্ব গতিতে চলবে। আর আইনের দৃষ্টিতে কেউ দোষী সার্বস্ত হলে তাকে শাস্তি ভোগ করতেই হবে।জাতির পিতা বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনা ও শেখ রাসেলের জীবন থেকে শিক্ষা নেয়ার জন্য অনুষ্ঠানে অংশ নেওয়া শিক্ষার্থীদের প্রতি আহ্বান জানান নাসিম। বাসস</body>
</article>
