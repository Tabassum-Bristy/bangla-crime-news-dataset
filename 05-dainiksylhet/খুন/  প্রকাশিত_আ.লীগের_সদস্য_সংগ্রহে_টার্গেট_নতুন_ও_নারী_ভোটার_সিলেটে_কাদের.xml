<article>
  <headline>আ.লীগের সদস্য সংগ্রহে টার্গেট নতুন ও নারী ভোটার: সিলেটে কাদের</headline>
  <url>http://dainiksylhet.com/details/110898</url>
  <published_at>  প্রকাশিত হয়েছে : ২:১৫:৪৩,অপরাহ্ন ২১ অক্টোবর ২০১৭</published_at>
  <category>খুন</category>
  <body>দৈনিকসিলেটডটকম: আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের বলেছেন- আওয়ামী লীগের নতুন সদস্য সংগ্রহে এবার মুল টার্গেট হচ্ছে নারী ভোটার। দেশের জনগোষ্ঠির অর্ধেক হচ্ছে নারী, তাই সদস্য সংগ্রহের গুরুত্বপূর্ণ টার্গেট হচ্ছে নারীরা। এছাড়া দ্বিতীয় টার্গেট হচ্ছে নতুন ভোটাররা।  কোন চিহ্নিত সন্ত্রাসী, স্বাধীনতা বিরোধী অপশক্তি  আওয়ামী লীগের সদস্য হতে পারবে না। এই বিষয়টিকে সামনে রেখে সদস্য সংগ্রহ অভিযান পরিচালনা করতে হবে।শনিবার ‌দুপুরে নগরীর রেজিস্ট্রারি মাঠে জেলা ও মহানগর আওয়ামী লীগের উদ্যোগে আয়োজিত সদস্য নবায়ন কর্মসূচীর উদ্বোধন ও কর্মীয় প্রধান অতিথির বক্তব্যে তিনি এসব কথা বলেন। ওবায়দুল কাদের বলেন, গত এক সপ্তাহের ব্যবধানে সিলেটে দুটি রক্তাক্ত ঘটনা ঘটেছে। আমি এসব ঘটনার খোঁজ-খবর নিতে এসেছি। খুনী যেই হোক-তার রেহাই নেই-এটা প্রধানমন্ত্রী শেখ হাসিনার নির্দেশ। এসব ঘটনার সঙ্গে কিংবা নেপথ্যে যারাই রয়েছে-তাদের উপযুক্ত শাস্তি হবে। তিনি বলেন, আপনি যত প্রভাবশালীই হোন না কেন, কাউকে রক্তাক্ত করার অধিকার আপনার নেই। এ ঘটনার পর জেলা ছাত্রলীগের কমিটি ভেঙ্গে দেয়া প্রসঙ্গে তিনি বলেন, যতই কমিটি ভাঙ্গুন না কেন, এ ঘটনার বিচার হবেই হবে।খালেদা জিয়ার দেশে ফেরা প্রসঙ্গে তিনি বলেন, লন্ডনে বসে খালেদা জিয়া যেসব নীল নকশা করেছেন এর কোনটাই বাস্তবায়ন হবে না। কক্সবাজারে রোহিঙ্গা ইস্যু নিয়ে বিএনপি উতফুল্ল ছিল। তারা মনে করেছিল সরকার এই সঙ্কট কাটিয়ে উঠতে পারবে না। কিন্তু মমতা দিয়ে ৬ লাখ মানুষকে শেখ হাসিনা আশ্রয় দিয়েছেন এবং তাদের দেশের মানুষের সহায়তায় তাদের সকল সুবিধা দিচ্ছেন। দেশের জনগন শেখ হাসিনার সাথে রয়েছে। তাই ক্ষমতায় যাওয়ার যে দিবাস্বপ্ন বিএনপি দেখছে কোনদিনই তা বাস্তবে রুপ নেবে না।আওয়ামী লীগের কেন্দ্রীয় সদস্য ও সিলেট মহানগর আওয়ামী লীগের সভাপতি বদর উদ্দিন আহমদ কামরানের সভাপতিত্বে এবং জেলা আওয়ামী লীগের সাধারণ সম্পাদক শফিকুর রহমান চৌধুরীর পরিচালনায় বিশেষ অতিথি হিসেবে বক্তব্য রাখেন বাংলাদেশ আওয়ামী লীগের সাংগঠনিক সম্পাদক আহমদ হোসেন, মিসবাহ উদ্দিন সিরাজ এবং সদস্য অধ্যাপক রফিকুর রহমান।এছাড়াও বক্তব্য রাখেন- সিলেট জেলা আওয়ামী লীগের ভারপ্রাপ্ত সভাপতি এডভোকেট লুৎফুর রহমান এবং মহানগর আওয়ামী লীগের সাধারণ সম্পাদক আসাদ উদ্দিন আহমদ।  </body>
</article>
