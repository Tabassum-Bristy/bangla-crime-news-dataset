<article>
  <headline>‘দুদককে চিঠি দেয়ায় প্রধান বিচারপতির শপথ ভঙ্গ হয়েছে’</headline>
  <url>http://dainiksylhet.com/details/110802</url>
  <published_at>  প্রকাশিত হয়েছে : ৮:২০:৪৩,অপরাহ্ন ১৯ অক্টোবর ২০১৭</published_at>
  <category>খুন</category>
  <body>দৈনিকসিলেটডেস্ক: বিচারপতি জয়নুল আবেদীনের বিরুদ্ধে দুর্নীতি দমন কমিশনের (দুদক) অনুসন্ধান বন্ধের নির্দেশনা দিয়ে প্রধান বিচারপতি সুরেন্দ্র কুমার (এসকে) সিনহা যে চিঠি দিয়েছেন তাতে তার শপথ ভঙ্গ হয়েছে বলে দাবি করেছেন অ্যাটর্নি জেনারেল মাহবুবে আলম।তিনি বলেন, প্রধান বিচারপতি এসকে সিনহা অনুরাগের বশবর্তী হয়ে চিঠি দিয়েছেন। এতে তার শপথ ভঙ্গ হয়েছে। বৃহস্পতিবার অ্যাটর্নি জেনারেল তার কার্যালয়ে সাংবাদিকদের এক প্রশ্নের জবাবে এ কথা বলেন।অ্যাটর্নি জেনারেল বলেন, প্রধান বিচারপতির এ কাজে বিচার বিভাগের মর্যাদা ক্ষুণ্ন হয়েছে। কেউ আইনের ঊর্ধ্বে নয় বলেও উল্লেখ করেন তিনি।একমাত্র রাষ্ট্রপতি ছাড়া যে কারও বিরুদ্ধে সাংবিধানিক পদে থাকার পরও প্রচলিত আইনে অনুসন্ধান করতে বাধা নেই বলে আইনজ্ঞরা বলেছেন, এ বিষয়ে আপনার মত কি জানতে চাইলে অ্যাটর্নি জেনারেল বলেন, কিছু কিছু অপরাধ আছে যেগুলো তাৎক্ষণিকভাবে সুরাহা হওয়া উচিত। যেমন একজন আরেকজনকে খুন করলে সে বলতে পারে না, সে সাংবিধানিক পদে আছে। তাকে কিছু করা যাবে না।তিনি আরও বলেন, মানি লন্ডারিংয়ের মতো গুরুতর অপরাধ যদি কেউ করেন তিনি সাংবিধানিক পদে থাকলেও তার বিরুদ্ধে তদন্ত চলতে বাধা নেই বলে আমি মনে করি।জামায়াতের নিবন্ধন বাতিলের রায় হাইকোর্ট থেকে হয়েছিল। তারা এর বিরুদ্ধে আপিল করেছিল সেটা এখন কোন পর্যায়ে রয়েছে জানতে চাইলে তিনি বলেন, এটা আমি এ মুহূর্তে বলতে পারব না। কারণ, না দেখে বলা ঠিক হবে না। তবে মামলাটি পেন্ডিং থাকলে শুনানির জন্য পদক্ষেপ নেয়া হবে বলে জানান তিনি।</body>
</article>
