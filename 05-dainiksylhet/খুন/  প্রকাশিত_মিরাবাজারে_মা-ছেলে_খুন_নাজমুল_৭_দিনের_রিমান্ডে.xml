<article>
  <headline>মিরাবাজারে মা-ছেলে খুন: নাজমুল ৭ দিনের রিমান্ডে</headline>
  <url>http://dainiksylhet.com/details/124401</url>
  <published_at>  প্রকাশিত হয়েছে : ৭:১১:০৮,অপরাহ্ন ০৪ এপ্রিল ২০১৮</published_at>
  <category>খুন</category>
  <body>দৈনিকসিলেটডটকম:  নগরীর মিরাবাজার খারপাড়া এলাকায় মা ও ছেলে হত্যার ঘটনায় আটক নাজমুল ইসলামকে (৩২) সাতদিনের রিমান্ডে নিয়েছে পুলিশ। বুধবার বিকেলে তাকে সিলেট মেট্রোপলিটন ম্যাজিস্ট্রেট সাইফুজ্জামান হিরোর আদালতে হাজির করে ১০দিনের রিমান্ড আবেদন করেন মামলার তদন্ত কর্মকর্তা কোতোয়ালী মডেল থানার ভারপ্রাপ্ত কর্মকর্তা (ওসি-তদন্ত) রোকেয়া খানম। পরে আদালত শুনানি শেষে সাতদিনের রিমান্ড মঞ্জুর করে। বিষয়টি নিশ্চিত করেছেন থানার ভারপ্রাপ্ত কর্মকর্তা (ওসি) গৌসুল হোসেন। তিনি জানান, প্রযুক্তির সহায়তায় মঙ্গলবার দিবাগত রাতে সদর উপজেলার বটেশ্বর এলাকা থেকে নাজমুলকে আটক করে পুলিশ। সে উপজেলার মুক্তির চক এলাকার মৃত আব্দুল করিমের ছেলে। ঘটনার দিকে তার অবস্থান ঘটনাস্থলের পাশাপাশি এলাকায় ছিল।উল্লেখ্য,সিলেট নগরীর মিরাবাজার খারপাড়া (বাসা নম্বর ১৫ জে) থেকে গত রবিবার (১ এপ্রিল) সকালে রোকেয়া বেগম (৪০) ও তার ছেলে এসএসসি ফলপ্রার্থী রবিউল ইসলাম রোকনের (১৫) গলাকাটা লাশ উদ্ধার করে পুলিশ। নিহত রোকেয়া বেগমের ভাই জাকির হোসেন অজ্ঞাতনামা ৪/৫ জনকে আসামী করে কোতোয়ালি থানায় এ মামলা দায়ের করেন।</body>
</article>
