<article>
  <headline>বিচারক ‘জুডিশিয়াল ফ্রড’: রিজভী</headline>
  <url>http://dainiksylhet.com/details/120514</url>
  <published_at>  প্রকাশিত হয়েছে : ১০:৪৭:৫৪,অপরাহ্ন ২১ ফেব্রুয়ারি ২০১৮</published_at>
  <category>খুন</category>
  <body>দৈনিকসিলেটডেস্ক:জিয়া এতিমখানা ট্রাস্ট মামলার রায়ের উদ্ধৃতিতে খালেদা জিয়ার জবানবন্দি বিকৃত করা হয়েছে অভিযোগ করে দলের সিনিয়র যুগ্ম মহাসচিব রুহুল কবির রিজভী আহমেদ বলেছেন, বিচারক ড. আখতারুজ্জামান তার শিক্ষা ও পেশার সঙ্গে প্রতারণা করেছেন। তিনি জুডিশিয়াল ফ্রড, বিচারিক প্রতারণা করেছেন। আজ বিকেলে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে তিনি এসব অভিযোগ করেন। রিজভী বলেন, জবানবন্দিতে বেগম জিয়া এক জায়গায় বলেছিলেন, নির্বিচারে গুলি করে প্রতিবাদী মানুষদের হত্যা করা হচ্ছে, ছাত্র ও শিক্ষকদের হত্যা করা হচ্ছে। এগুলো কি ক্ষমতার অপব্যবহার নয়? অপব্যবহার আমি করেছি? উনি প্রশ্ন করছেন বিক্ষুব্ধ হয়ে। অথচ এটাকে বিচারক (রায়ে) বলেছেন যে, আসামি বেগম খালেদা জিয়া ফৌজদারি কার্যবিধি ৩৪২ ধারার বিধানমতে আত্মপক্ষ সমর্থনমূলক বক্তব্য দেয়ার সময় নিজ জবানিতে স্বীকার করেছেন যে, তিনি অপরাধ করেছেন। কীভাবে বিকৃত করে বিচারক রায় দিয়েছেন। প্রশ্নবোধক চিহ্ন তুলে দিয়ে উনি দাড়ি দিয়ে দিয়েছেন। রিজভী অভিযোগ করে বলেন, ন্যায়বিচারকে পদদলিত করে বিচারক ড. আখতারুজ্জামান যে কুৎসিত দৃষ্টান্ত স্থাপন করেছেন, তাতে তিনি ইতিহাসে কলঙ্কিত ব্যক্তি হয়ে থাকবেন। শেখ হাসিনার জমানায় ইনসাফ যে এখন পালিয়ে বেড়াচ্ছে তা এই ড. আখতারুজ্জামানদের মতো বিচারকদের কারণে। কেবলমাত্র সরকার প্রধানকে সন্তুষ্ট করার জন্য এমন রায় দিয়েছেন তিনি। নিজের চাকরির পদোন্নতির জন্যই তিনি বেগম জিয়ার বক্তব্যকে বিকৃত করে তার রায় লিখেছেন বলে জনগণ মনে করে। পক্ষপাতদুষ্ট এই বিচারকরা সরকারের অনুগ্রহভাজন হওয়ার প্রতিযোগিতায় লিপ্ত থাকায় এই ভোটারবিহীন সরকার গণতন্ত্রকে ধুলোয় লুটিয়ে দেশে অরাজকতা, বিশৃঙ্খলা, হিংসা ও গুম-খুনে আগ্রহী হয়ে উঠেছে।</body>
</article>
