<article>
  <headline>সিইসির বক্তব্যের কঠোর প্রতিবাদ মাহবুব তালুকদারের</headline>
  <url>http://dainiksylhet.com/details/145222</url>
  <published_at>  প্রকাশিত হয়েছে : ২:০৫:৫৭,অপরাহ্ন ১৯ ডিসেম্বর ২০১৮</published_at>
  <category>খুন</category>
  <body>দৈনিকসিলেটডেস্ক:  নির্বাচন কমিশন বৈঠকে বিভিন্ন সময় নোট অব ডিসেন্ট (ভিন্নমত) দিয়ে আলোচনায় আসা কমিশনার মাহবুব তালুকদার বলেছেন, প্রধান নির্বাচন কমিশনার (সিইসি) কে এম নূরুল হুদা গতকাল মঙ্গলবার রাঙ্গামাটিতে বলেছেন, নির্বাচনে লেভেল প্লেয়িং ফিল্ড নেই বলে আমি মিথ্যা কথা বলেছি। আমি তার এই বক্তব্যের কঠোর প্রতিবাদ জানাচ্ছি। কারণ এ কথা বলে তিনি একজন নির্বাচন কমিশনারের অস্তিত্বে আঘাত করেছেন। একটা কথা মনে রাখতে হবে যে, সিইসিসহ সব নির্বাচন কমিশনার সমান।বুধবার দুপুর ১টায় নির্বাচন ভবনের নিজ কার্যালয়ে সাংবাদিকদের ডেকে নিয়ে তিনি সিইসির বক্তব্যের প্রতিবাদ জানান।তিনি বলেন, ইতোপূর্বে সিইসি মহোদয় আমার বিরুদ্ধে প্রকাশ্যে নানারূপ বিরূপ উক্তি করেছেন। আমি কখনও তার কথার প্রতিবাদ করিনি। কিন্তু ‘নির্বাচনে লেভেল প্লেয়িং ফিল্ড নেই’ বলে আমি মিথ্যা কথা বলেছি, এ কথার প্রতিবাদ না করে পারলাম না।মাহবুব তালুকদার বলেন, সাংবাদিকদের প্রশ্নের জবাবে আমি গত ১৭ ডিসেম্বর বলেছিলাম নির্বাচনে লেভেল প্লেয়িং ফিল্ড আছে কী নেই, তা সাংবাদিকরা নিজেদের বিবেককে জিজ্ঞাসা করলেই উত্তর পেয়ে যাবেন। এখনও সংশ্লিষ্ট সবাইকে বলছি, আপনারা নিজেরা বিচার-বিবেচনা করে দেখুন, নিজেদের বিবেককে জিজ্ঞাসা করুন, নির্বাচনে লেভেল প্লেয়িং ফিল্ড আছে কী নেই?উল্লেখ্য, মঙ্গলবার (১৮ ডিসেম্বর) রাঙামাটিতে এক মতবিনিময় সভায় সিইসি কে এম নূরুল হুদা বলেছেন, ‘নির্বাচনে লেভেল প্লেয়িং ফিল্ড নেই’ নির্বাচন কমিশনার মাহবুব তালুকদারের এমন বক্তব্য তার ব্যক্তিগত ও অসত্য। নির্বাচনে লেভেল প্লেয়িং ফিল্ড আছে। নির্বাচনে ছোটখাটো কিছু সংঘাত হয়ে থাকে, সেটা তেমন বড় কিছু নয়। সেগুলো আবার স্থানীয়ভাবে রাজনৈতিক দল ও আইনশৃঙ্খলা বাহিনীই সমাধান করছে। নির্বাচন কমিশনার মাহবুব তালুকদারের বক্তব্য তার ব্যক্তিগত ও অসত্য।’</body>
</article>
