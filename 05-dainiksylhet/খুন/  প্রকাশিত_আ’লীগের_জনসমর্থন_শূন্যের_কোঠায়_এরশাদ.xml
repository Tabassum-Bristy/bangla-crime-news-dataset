<article>
  <headline>আ’লীগের জনসমর্থন শূন্যের কোঠায়: এরশাদ</headline>
  <url>http://dainiksylhet.com/details/122266</url>
  <published_at>  প্রকাশিত হয়েছে : ৫:৩৯:৫২,অপরাহ্ন ১২ মার্চ ২০১৮</published_at>
  <category>খুন</category>
  <body>দৈনিকসিলেটডেস্ক: জাতীয় পার্টির চেয়ারম্যান হুসেইন মুহম্মদ এরশাদ বলেছেন, ‘উন্নয়ন হয় শুধু ঢাকা। ঢাকার বাইরে মানুষের কী অবস্থা, গ্রামে গেলে বোঝা য়ায়। আমি উচ্চকণ্ঠে বলতে পারি, আওয়ামী লীগের জনসমর্থন শূন্যের কোঠায়। ’ মতিঝিল এজিবি কলোনী কমিউনিটি সেন্টার মিলনায়তনে জাতীয় পার্টি ঢাকা মহানগর দক্ষিণ আয়োজিত প্রতিনিধি সভায় সোমবার এসব কথা বলেন তিনি।তিনি বলেন, ‘আওয়ামী লীগ বলে- মধ্য আয়ের দেশ, তাহলে পানির মধ্যে বস্তি কেন? চল্লিশ লাখ গরীব লোক বস্তিতে বসবাস করে। কেন বারবার বস্তিতে আগুন লাগে? অসহায় মানুষগুলো কিভাবে জীবনযাপন করে কেউ তার খবর রাখে না।’ বিএনপি নেতা রুহুল কবির রিজভীর ‘জাতীয় পার্টির কোনো লোক নাই। তাদেরকে সমাবেশ করার জন্য মাঠ বরাদ্দ দেয়া হয়’ বক্তব্য উল্লেখ করে এরশাদ বলেন, ‘আমি দেখাতে চাই, জাতীয় পার্টির কত লোক এবং সমর্থন আছে। আমাকে এবং আমার দলকে বিএনপি ধ্বংস করার জন্য অনেক অত্যাচার-নির্যাতন করেছে, নিশ্চিহ্ন করতে চেয়েছিল, কেউ ধ্বংস করতে পারে নাই।’এরশাদ বলেন, আমি নয় বছর দেশ পরিচালনা করেছি, একটি মানুষও খুন হয়নি। গাড়ি পোড়ানো হয়নি, দেশ শান্তিতে পরিচালনা করেছি। অনেক উন্নয়ন করেছি। সুষ্ঠু নির্বাচন হলে আমরা ক্ষমতায় আসতে পারি। জাতীয় পার্টিকে কেউ ঠেকিয়ে রাখতে পারবে না।জাপা চেয়ারম্যান বলেন, খবরের পাতা খুললে দেখা যায় খুন, গুম, হত্যা, ধর্ষণ প্রতিদিন হচ্ছে, প্রতিকার হচ্ছে না। নারী এখন ক্ষমতায়, কিন্তু প্রতিদিনই নারী ধর্ষিত হচ্ছে। অত্যাচারিত, নির্যাতিত হচ্ছে। ধর্ষকরা জানে- ধর্ষণ করলে তাদের বিচার হবে না। আইনের শাসন নাই, দেশে সুশাসনের খুব অভাব। মানুষের জীবনের নিরাপত্তা নাই। এসবের জন্য দায়ী সরকার। এ অবস্থায় দেশ চলতে পারে না। আমরা ক্ষমতায় এলে দেশে শান্তি, শৃঙ্খলা, আইনের শাসন কায়েম করব।এরশাদ বলেন, যুব সমাজ ধ্বংস হয়ে যাচ্ছে। পানের দোকানে, চায়ের স্টলে এখন ইয়াবা পাওয়া যায়। দেশের লক্ষ লক্ষ শিক্ষিত যুবক-যুবতী বেকার। সংসারের বোঝা বহন করতে না পেরে মাদকাসক্ত হয়ে নেশাগ্রস্ত হচ্ছে।দেশের শিক্ষা ব্যবস্থা সম্পর্কে এরশাদ বলেন, জিপিএ ৫ পদ্ধতিতে শিক্ষাকে ধ্বংস করা হচ্ছে। জিপিএ-৫ পদ্ধতি বাদ দেয়ার জন্য আমি সংসদে অনেকবার বলেছি, কোন লাভ হয় নাই। আমরা ক্ষমতায় গেলে শিক্ষা পদ্ধতিকে যুগোপযোগী শিক্ষা ব্যবস্থা করবো।নেতাকর্মীদের উদ্দেশ্যে এরশাদ বলেন, ২৪ মার্চ ঐতিহাসিক মহাসমাবেশের জন্য প্রস্তুত আছেন কি? উত্তরে সমস্বরে সবাই বলেন- স্যার আমরা প্রস্তুত আছি। আমরা দেখাতে চাই সাংগঠনিকভাবে আমরা অনেক শক্তিশালী। আমরা ক্ষমতায় যেতে প্রস্তুত। সংগ্রাম করে আমাদের বিজয় অর্জন করতে হবে। তোমরা প্রস্তুত হও।ঢাকা মহানগর দক্ষিণ জাতীয় পার্টির সভাপতি সৈয়দ আবু হোসেন বাবলার সভাপতিত্বে ও সাধারণ সম্পাদক জহিরুল আলম রুবেলের পরিচালনায় প্রতিনিধি সভায় আরো উপস্থিত ছিলেন জাতীয় পার্টির কো-চেয়ারম্যন জিএম কাদের, মহাসচিব এবিএম রুহুল আমিন হাওলাদার, প্রেসিডিয়াম সদস্য জিয়াউদ্দিন আহমেদ বাবল, অধ্যাপক দেলোয়ার হোসেন খান, মীর আবদুস সবুর আসুদ, হাজী সাইফুদ্দিন আহমেদ মিলন, অধ্যাপিকা রওশন আরা মান্নান, গোলাম কিবরিয়া টিপু, সৈয়দ মোহাম্মদ আব্দুল মান্নান, মেজর খালেদ আখতার (অব.), উপদেষ্টা মণ্ডলীর সদস্য অ্যাড. রেজাউল ইসলাম ভুইয়া, ক্বারী হাবিবুল্লা বেলালী, ভাইস চেয়ারম্যান জহিরুল ইসলাম জহির, মো. আরিফুর রহমান খান, আলমগীর সিকদার লোটন, সরদার শাহজাহান, যুগ্ম মহাসচিব গোলাম মোহাম্মদ রাজু, আশরাফ সিদ্দিকী, সম্পাদক মন্ডলীর সদস্য মো. ইসহাক ভুইয়া, আমির উদ্দিন আহমেদ ডালু, নির্মল দাস, খোরশেদ আলম খুশু, এম এ রাজ্জাক খান, সালাহউদ্দিন খোকা মোল্লা, হারুন অর রশিদ, মো. জামাল রানা, সৈয়দা পারভীন তারেক, শ্রী তরুণ বসু যুগ্ম দফতর সম্পাদক এম.এ. রাজ্জাক খান প্রমুখ।</body>
</article>
