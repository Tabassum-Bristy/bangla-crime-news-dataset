<article>
  <headline>ঈদের নাটকে লেগেছে ফুটবল বিশ্বকাপের ছোঁয়া</headline>
  <url>http://dainiksylhet.com/details/129428</url>
  <published_at>  প্রকাশিত হয়েছে : ৩:০৯:০৭,অপরাহ্ন ৩০ মে ২০১৮</published_at>
  <category>খুন</category>
  <body>দৈনিকসিলেটডেস্ক : ফুটবল বিশ্বকাপের হাওয়া বইছে, খেলার উম্মাদনা ছড়িয়ে গেছে চারদিকে। বাংলাদেশের ফুটবলপ্রেমীদের উৎসাহের শেষ নেই। পছন্দের দলটির পতাকা, জার্সি সংগ্রহ করছেন অনেকেই। এক দলের সমর্থক অন্য দলের সমর্থকের মধ্যে টিপ্পনি-কাটাকুটি তো লেগেই আছে। ঈদের বিনোদন আয়োজনেও লেগেছে সেই ছোঁয়া। ঈদের অনুষ্ঠানমালাতেও থাকবে ফুটবল নিয়ে নাটক।এরই মধ্যে ঈদকে সামনে রেখে কয়েকটি নাটক নির্মাণ করা হয়েছে। তারমধ্যে বিশ্বকাপ ও ঈদুল ফিতরকে উপলক্ষ করে নির্মিত হয়েছে ৭ পর্বের বিশেষ নাটক ‘ফেয়ার প্লে’। বাংলাভিশনের ৭ পর্বের এই ধারাবাহিকটিতে অভিনয় করেছেন বর্তমান সময়ের জনপ্রিয় ৩ জন অভিনয়শিল্পী জাহিদ হাসান, তিশা ও চঞ্চল চৌধুরী। পলাশ মাহবুবের রচনায় নাটকটি পরিচালনা করছেন আবু হায়াত মাহমুদ। নাটকে দুই ভাইয়ের চরিত্রে অভিনয় করছেন চঞ্চল চৌধুরী ও জাহিদ হাসান। এদের একজন ব্রাজিল সমর্থক অন্যজন আর্জেন্টিনার। তিশাকে দেখা যাবে জার্মানির সমর্থক হিসেবে।নাটকটিতে অভিনয় প্রসঙ্গে জাহিদ হাসান বলেন, ‘চমত্কার গল্পের একটি পারিবারিক নাটক। আমাদের দেশে নাটকের বাজেট কমে গেছে বলে নির্মাতাকে বাধ্য হয়েই অনেক চরিত্র কমিয়ে ফেলতে হয়। কিন্তু এই নাটকটিতে এমনকিছু করা হয়নি। অনেকদিন পর পারিবারিক আবহের একটা নাটকে অভিনয় করলাম। অভিনয়ের সময় মনে হচ্ছিল পরিবারে আছি, নাটকটি যারা দেখবেন তারাও পারিবারিক আবহটা টের পাবেন।’জাহিদ হাসানের বক্তব্যের সঙ্গে অভিনেত্রী তিশাও একমত পোষণ করেন। তিনি বলেন, ‘নাটকটি করার সময় খুব মজা হয়েছে। জাহিদ ভাই, চঞ্চল ভাইয়ের সঙ্গে অভিনয় করা তো সবসময় বেশ আনন্দের। নাটকটি ব্যক্তিগতভাবে আমার ভালো লেগেছে।’ফুটবল প্রেমীদের জন্য ঈদ চমক এখানেই শেষ না। আরও একটি সাত পর্বের নাটক নির্মাণ হয়েছে ফুটবল নিয়ে। ঈদুল ফিতর উপলক্ষে নির্মাতা সাজ্জাদ সুমন নির্মাণ করছেন সাত পর্বের ধারাবাহিক নাটক ‘ফুটবল ফারুক’। দয়াল শাহ রচিত এ নাটকে অভিনয় করছেন জাহিদ হাসান, আরফান, অপর্ণা ঘোষ, মুনীরা মিঠু, তৌসিফ মাহবুব, সালহা খানমন নাদিয়া প্রমুখ।নাটকের গল্প প্রসঙ্গে এই নির্মাতা বলেন, ‘‘গল্পে আরফান ও জাহিদ হাসান সহোদর ভাই। বড় ভাই আরফান ব্রাজিল সাপোর্ট করেন অন্যদিকে ছোট ভাই জাহিদ হাসান সাপোর্ট করেন আর্জেন্টিনা। জাহিদ হাসানের স্ত্রী অপর্ণা ঘোষ। আর আরফানের স্ত্রী মনিরা মিঠু। সকালবেলা ঝগড়ার মধ্য দিয়েই তারা দিন শুরু করেন। তাদের পরিবার থেকেই নাটকটির গল্প শুরু। এই ফুটবল প্রেম থেকেই জাহিদ হাসানের নাম ফুটবল ফারুক হয়ে যায়। তিনি ফুটবল পাগল একজন মানুষ। আরফানও এক সময়ে আর্জেন্টিনা সাপোর্ট করতেন। কিন্তু কোনো কারণে তিনি ব্রাজিল সাপোর্টারের দলে চলে যান। এই ফুটবল খেলাকে কেন্দ্র করে একটি পরিবার, একটি ক্লাব, একটি গ্রাম দুটি ভাগে বিভক্ত হয়ে যায়। গল্পে ফতুলপুর নামে একটি ক্লাব থাকে সেটাও আর্জেন্টিনা ও ব্রাজিল সাপোর্ট করে দুটি ভাগে ভাগ হয়ে যায়। চলতে থাকে নাটক।’’ঈদের আগেও কয়েকটি নাটক প্রচার হবে, ফুটবল নিয়ে। এর মধ্যে একটি হলো ‘প্র্যাকটিকাল অ্যাকশন’। নাটকটি নির্মাণ করছেন নির্মাতা জয়ন্ত রোজারিও। এতে দেখা যাবে, জনপ্রিয় দুটি ফুটবল দলের জার্সির অনুকরণে অভিনেতা ফারুক পরেছেন একটি জার্সি। যার এক পাশে আর্জেন্টিনা, আরেক পাশে ব্রাজিল। জার্সিটির নাম দিয়েছেন ‘ঝামেলামুক্ত জার্সি’।আর্জেন্টিনা ও ব্রাজিলের সমর্থন সংক্রান্ত স্বামী স্ত্রীর খুনসুটি নিয়ে এগিয়ে যায় নাটিকাটি। শেষমেষ স্ত্রীর সঙ্গে শান্তিচুক্তি করতে এমন জার্সি পরেন অভিনেতা ফারুক।’ এ নাটকে ফারুক আহমেদের স্ত্রীর ভূমিকায় অভিনয় করেছেন মাইশা খন্দকার। নির্মাতা জানান, এটি ইউটিউবে প্রকাশ করা হবে শিগগিরই। সব মিলিয়ে এবারের ঈদ হবে ফুটবলময়।</body>
</article>
