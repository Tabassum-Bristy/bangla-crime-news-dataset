<article>
  <headline>রিফাতের খুনিরা যেন দেশ ছাড়তে না পারে : আইজিপিকে হাইকোর্ট</headline>
  <url>http://dainiksylhet.com/details/158376</url>
  <published_at>  প্রকাশিত হয়েছে : ৬:৫০:৩৪,অপরাহ্ন ২৭ জুন ২০১৯</published_at>
  <category>খুন</category>
  <body>দৈনিকসিলেটডেস্ক: বরগুনায় প্রকাশ্যে কুপিয়ে রিফাত শরীফের হত্যাকারীরা যেন দেশ ত্যাগ করতে না পারে সে বিষয়ে দেশের সব থানায় অ্যালার্ট জারি করতে বলেছেন হাইকোর্ট। পুলিশের মহাপরিদর্শককে (আইজিপি) এ বিষয়ে ব্যবস্থা নিতে বলেছেন আদালত।একই সঙ্গে রাষ্ট্রপক্ষকে এ বার্তা পুলিশপ্রধানকে (আইজিপি) জানিয়ে দিতে বলা হয়েছে।বৃহস্পতিবার (২৭ জুন) বিকেল ৩টার দিকে হাইকোর্টের বিচারপতি এফ আর এম নাজমুল আহাসান ও বিচারপতি কে এম কামরুল কাদেরের সমন্বয়ে গঠিত বেঞ্চ এ আদেশ দেন। আদালতে এ সময় রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল ব্যারিস্টার এবিএম আবদুল্লাহ আল মাহমুদ বাশার। অন্যদিকে রিফাত হত্যার বিষয়ে আদালতে পত্রিকার প্রতিবেদন উপস্থাপনকারী আইনজীবী ব্যারিস্টর রুহুল কুদ্দুস কাজল উপস্থিত ছিলেন।এর আগে বৃহস্পতিবার সকালে বরগুনায় প্রকাশ্যে কুপিয়ে খুন করার ঘটনা দেশের বাংলা ও ইংরেজি জাতীয় দৈনিকে প্রকাশিত সংবাদ সুপ্রিম কোর্টের আইনজীবী ব্যারিস্টার রুহুল কুদ্দুস কাজল আদালতের নজরে আনেন। এ সময় সংশ্লিষ্ট আদালতে রাষ্ট্রপক্ষের আইনজীবী ডেপুটি অ্যাটর্নি জেনারেল ব্যারিস্টার এবিএম আবদুল্লাহ আল মাহমুদ বাশারকে এ বিষয়ে আইন-শৃঙ্খলা বাহিনীর পদক্ষেপ জানানোর নির্দেশ দেন আদালত।পরে ডেপুটি অ্যাটর্নি জেনারেল ঘটনার বিষয়ে বরগুনার জেলা প্রশাসক (ডিসি) ও পুলিশ সুপারকে (এসপি) ফোন দিয়ে তাদের পদক্ষেপ গ্রহণের বিষয়ে জানেন। এরই ধারাবাহিকতায় দুপুরে আবদুল্লাহ আল মাহমুদ আদালতকে জানান, আপনাদের (আদালতের) আদেশের পর বরগুনার ডিসি, এসপি ও সদর থানার ভারপ্রাপ্ত কর্মকর্তার (ওসি) সঙ্গে কথা হয়েছে। তারা জানিয়েছেন, ওই ঘটনায় ভিকটিমের বাবা আজ (বৃহস্পতিবার) ১২ জনকে আসামি করে মামলা দায়ের করেছেন।তিনি আরও বলেন, তাদের মধ্যে মামলায় চন্দন নামের ৪ নম্বর আসামিকে গ্রেফতার করা হয়েছে। আইন-শৃঙ্খলা বাহিনী এখনও মাঠে আছেন। আসামিদের গ্রেফতারে আইন-শৃঙ্খলাবাহিনী তৎপর রয়েছে, তাদের চিরুনি অভিযান চলছে।পরে আদালত বলেন, ‘একটি কলেজের সামনে রাস্তার ওপরে দিনে দুপুরে এ ঘটনা ঘটেছে। গতকাল ১১টার ঘটনা অথচ আজ মামলা হয়েছে। আইন-শৃঙ্খলা বাহিনীর পদক্ষেপ জোড়ালো মনে হচ্ছে না।’ আবদুল্লাহ আল মাহমুদ বাশার বলেন, সবাইকে গ্রেফতার করে যথাযথ পদক্ষেপ নেওয়া হবে বলে জানিয়েছেন।এ সময় আদালত বলেন, ‘মূল অভিযুক্তকে কি গ্রেফতার করা হয়েছে? কলেজের সামনে দিনে দুপুরে এ ঘটনা ঘটেছে। পুলিশের কার্যক্রম তৎপর মনে হচ্ছে না।’ডেপুটি অ্যাটর্নি জেনারেল বলেন, ‘আসামিদের চিহ্নিত করা হয়েছে। তিনটি টিম কাজ করছে। র‍্যাবও সঙ্গে যুক্ত আছে। আসামিদের বাড়ি ও তাদের স্বজনদের বাড়িতে অভিযান চালানো হয়েছে। যত দ্রুত সম্ভব আসামিদের গ্রেফতার করে আদালতে সোপর্দ করা হবে।’আদালত বলেন, ‘বরগুনার পাশে পিরোজপুর জেলা আছে। এটি একটি উপকূলীয় এলাকা। এর আগে একটি মামলায় আসামি ধরার সময় উধাও হয়ে গেছেন। এ ক্ষেত্রে (রিফাত হত্যা) এমনটি হলে তা হবে দুঃখজনক। আসামিরা যেন দেশত্যাগ করতে না পারে, এ ব্যাপারে পুলিশপ্রধানকে জানিয়ে দিন।’ডেপুটি অ্যাটর্নি জেনারেলকে আদালত বলেন, ‘আপনি আমাদের বিষয়টির অগ্রগতি জানবেন। কোনো অনিয়ম দেখা দিলে আমরা তা নজরে রাখব।’ এ সময় আইনজীবী রুহুল কুদ্দুস এ বিষয়ে আদালতকে আদেশ দেওয়ার আরজি জানান।ডেপুটি অ্যাটর্নি জেনারেল জানান, ‘নিহত রিফাতের স্ত্রীসহ পরিবারকে সার্বিক নিরাপত্তা দেওয়ার ব্যবস্থা করা হয়েছে।’ আদালত বলেন, ‘এ ঘটনায় আইন-শৃঙ্খলা বাহিনীর যতটা তৎপর হওয়া উচিৎ ছিল, তা মনে হয় হয়নি। বরগুনার পাশে সুন্দরবন ও তার পাশে কয়েকটি বর্ডার রয়েছে। আসামিরা যাতে বর্ডার ক্রস করতে না পারে সেজন্য পুলিশের আইজিপিকে পদক্ষেপ গ্রহণের নির্দেশ দেওয়া হলো। আমরা আপাতত কোনো আদেশ বা রুল জারি করছি না। তবে, এ মামলায় কোনো অনিয়ম হয় কি না তা আমরা নজরে রাখব।’এ পর্যায়ে আবদুল্লাহ আল মাহমুদ বাশার আদালতকে জানান, ঘটনার পর ভিকটিমের স্ত্রী ও স্বজনদের যেন কোনো রকম হয়রানি বা হুমকি না দেওয়া হয় সেজন্য তাদের নিরাপত্তা দিতে বলেছি।আদালত বলেন, ঘটনায় জড়িদের বিরুদ্ধে এর আগেরও মামলা ছিল, এদের বিষয়ে আইন-শৃঙ্খলা বাহিনীর আরও সচেতন থাকা উচিৎ ছিল। আগামী বৃহস্পতিবার (৪ জুলাই) আবার এ বিষয়ে শুনানির জন্য রাখছি। ওইদিন (৪ জুলাই) মামলার অগ্রগতির বিষয়ে আমরা শুনানি করব।</body>
</article>
