<article>
  <headline>নির্বাচনে প্রার্থী পাওয়া নিয়ে শঙ্কায় রিজভী</headline>
  <url>http://dainiksylhet.com/details/138073</url>
  <published_at>  প্রকাশিত হয়েছে : ১:৫৯:৪৯,অপরাহ্ন ১৫ সেপ্টেম্বর ২০১৮</published_at>
  <category>খুন</category>
  <body>দৈনিকসিলেটডেস্ক: বিএনপির সিনিয়র যুগ্ম-মহাসচিব রুহুল কবির রিজভী শঙ্কা প্রকাশ করে বলেছেন, আগামী নির্বাচনে বিএনপির এজেন্ট দেয়া দূরে থাক, প্রার্থীও যাতে পাওয়া না যায়, সেজন্য সরকার মামলা-হামলা দিয়ে আগাম আক্রমণ চালাচ্ছে। শনিবার নয়াপল্টন কেন্দ্রীয় কার্যালয়ে এক সংবাদ সম্মেলনে তিনি এ শঙ্কা প্রকাশ করেন। রিজভী বলেন, অবৈধ সরকার এখন উম্মাদের দশায় পৌঁছেছে। এরা আত্মবোধহীন উম্মাদে নিজেদের পর্যবসিত করেছে।তিনি বলেন, মানুষের ক্ষোভের ধাক্কায় পালিয়ে যাবার পথ খুঁজতেই সরকার ভুয়া মামলা ও গ্রেফতারকে কাজে লাগিয়ে টিকে থাকতে চাচ্ছে। খুন, গুম, লুটপাট, দখলবাজি, মিথ্যা মামলায় মানুষকে হয়রানি করা হচ্ছে।বিএনপির এই নেতা বলেন, ‘শেখ হাসিনার স্বনির্মিত পুলিশি রাষ্ট্র এখন উৎখাত করার জন্য মানুষ ঐক্যবদ্ধ। সরকারের পতনের জন্য অত্যাচারিত মানুষ আজ গর্জে উঠছে।’তিনি বলেন, ‘দেশনেত্রীর চিকিৎসা নিয়ে ছিনিমিনি খেলার মাশুল একদিন আওয়ামী লীগকে দিতে হবে। সরকার ইচ্ছে করে তাকে গুরুতর শারীরিক অসুস্থতার দিকে ঠেলে দিচ্ছে। এজন্য নিজ দলের অনুগত ডাক্তারদের দিয়ে চিকিৎসা জনমনে সন্দেহ ও শঙ্কার সৃষ্টি করেছে। সরকারের এই সিদ্ধান্ত বিপজ্জনক।’এ সময় রিজভী খালেদা জিয়ার ব্যক্তিগত চিকিৎসকদের মেডিকেল বোর্ডে অন্তর্ভুক্ত করার দাবি জানান।</body>
</article>
