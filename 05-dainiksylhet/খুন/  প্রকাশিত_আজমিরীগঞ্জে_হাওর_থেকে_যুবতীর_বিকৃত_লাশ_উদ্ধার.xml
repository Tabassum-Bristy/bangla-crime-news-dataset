<article>
  <headline>আজমিরীগঞ্জে হাওর থেকে যুবতীর বিকৃত লাশ উদ্ধার</headline>
  <url>http://dainiksylhet.com/details/162608</url>
  <published_at>  প্রকাশিত হয়েছে : ৯:৩৯:২৯,অপরাহ্ন ২০ আগস্ট ২০১৯</published_at>
  <category>খুন</category>
  <body>আজমিরীগঞ্জ: আজমিরীগঞ্জে হাওর থেকে এক যুবতীর (২৫) মৃতদেহ উদ্ধার করেছে পুলিশ। গতকাল সোমবার দুপুরের দিকে আজমিরীগঞ্জ উপজেলার পাহাড়পুর সড়কের পার্শ্ববর্তী ধানগাঙ হাওর থেকে অজ্ঞাত লাশটি উদ্ধার করা হয়। স্থানীয় সূত্রে জানা যায়, আজমিরীগঞ্জের নির্জন হাওর এলাকায় গতকাল সোমবার দুপুরে এক নারীর মরদেহ দেখতে পায় স্থানীয় জনগণ। মরদেহটি অনেক বিকৃত এবং পেটের সঙ্গে মাটিভর্তি একটি বস্তা বাঁধা ছিল। ধারণা করা হচ্ছে খুন করার পর মাটির বস্তাসহ মরদেহটি পানিতে ফেলে দেয় দুর্বৃত্তরা। পরে পুলিশকে খবর দেওয়া হলে আজমিরীগঞ্জ থানার পুলিশ মরদেহটি উদ্ধার করে। এ ব্যাপারে ভারপ্রাপ্ত কর্মকর্তা (ওসি) মোশারফ হোসেন তরফদার জানান, ধারণা করা হচ্ছে ওই নারীকে খুন করার পর এখানে কেউ ডুবিয়ে দিয়েছে অথবা অন্য কোন স্থান থেকে ভেসে এখানে এসেছে। তবে ময়নাতদন্ত রিপোর্ট ছাড়া বিস্তারিত বলা সম্ভব হচ্ছে না। মরদেহটি উদ্ধার করে ময়নাতদন্তের জন্য হবিগঞ্জ আধুনিক জেলা সদর হাসপাতাল মর্গে পাঠানো হবে।</body>
</article>
