<article>
  <headline>হবিগঞ্জে ডাকাত-গ্রামবাসী সংঘর্ষে নিহত ১</headline>
  <url>http://dainiksylhet.com/details/96661</url>
  <published_at>  প্রকাশিত হয়েছে : ১০:৪৯:৫১,অপরাহ্ন ২৫ এপ্রিল ২০১৭</published_at>
  <category>ডাকাতি</category>
  <body>জাহেদ আলী মামুন:হবিগঞ্জ সদর উপজেলার পূর্ব সুলতানশী গ্রামে ডাকাতদের সাথে গ্রামবাসির সংঘর্ষে জুয়েল মিয়া (৩০) নামে এক ব্যক্তি নিহত হয়েছেন। নিহত ব্যক্তিকে গ্রামবাসী ডাকাত বলছেন। এ সময় ডাকাতদলের হামলায় একই পরিবারের ৪ জন আহত হয়েছে। আশঙ্কাজনক অবস্থায় জাবেদ আলী (৫৫), তাজুল ইসলাম (২৫) কে সিলেট ওসমানী মেডিকেল কলেজ হাসপাতাল ও জহিরুল ইসলাম (৩০) ও সিতারা বেগম (৩৫) কে হবিগঞ্জ সদর হাসপাতালে ভর্তি করা হয়েছে। নিহত ডাকাত জুয়েল সদর উপজেলার যমুনাবাদ গ্রামের সুরত আলীর ছেলে। পুলিশ জানায়, ভোরে নিহত  জুয়েলসহ একদল ডাকাত পূর্ব সুলতানশী গ্রামের তাজুল ইসলামের বাড়িতে ডাকাতির জন্য হানা দেয়। এ সময় বাড়ির লোকজন তাদেরকে ধরার চেষ্টা করলে ডাকাত দলের সাথে তাদের সংর্ঘষ বাধে। এক পর্যায়ে গ্রামবাসি জড়ো হয়ে এক ডাকাতকে আটক করে গণপিটুনী দিলে ঘটনাস্থলে তার মৃত্যু হয়। এ সময় ডাকাতের হামলায় গুরুতর আহতদের হবিগঞ্জ সদর হাসপাতালে প্রেরণ করা হয়। খবর পেয়ে রবিবার সকাল ৮টায় হবিগঞ্জ সদর মডেল থানার এসআই দৌস মোহাম্মদের নেতৃত্বে একদল পুলিশ ঘটনাস্থলে গিয়ে নিহতের মৃতদেহ উদ্ধার করে সুরতহাল শেষে ময়নাতদন্তের জন্য হবিগঞ্জ সদর হাসপাতাল মর্গে প্রেরণ করে। পুলিশ আরও জানায় নিহত জুয়েলের বিরুদ্ধে শ্রীমঙ্গল ও হবিগঞ্জ জেলার বিভিন্ন থানায় ৪টি ডাকাতি, ১টি চুরি, ১টি হত্যা ও ২টি ডাকাতির প্রস্তুতি মামলাসহ ডজনের উপরে মামলা রয়েছে।</body>
</article>
