<article>
  <headline>ঝিনাইদহে ইমামকে কুপিয়ে হত্যা</headline>
  <url>http://dainiksylhet.com/details/116175</url>
  <published_at>  প্রকাশিত হয়েছে : ১০:১৯:২৩,অপরাহ্ন ২৯ ডিসেম্বর ২০১৭</published_at>
  <category>ডাকাতি</category>
  <body>দৈনিকসিলেটডেস্ক:ঝিনাইদহের কোটচাঁদপুর উপজেলায় হাফেজ রবিউল ইসলাম নামে এক ইমামকে কুপিয়ে হত্যা করেছে দুর্বৃত্তরা।আজ শুক্রবার সকাল ৬টার দিকে উপজেলার নওদাগ্রাম ও কাশিপুর গ্রামের মাঝামাঝি স্থানে এ ঘটনা ঘটে বলে এনটিভি অনলাইনকে জানিয়েছেন কোটচাঁদপুর থানার ভারপ্রাপ্ত কর্মকর্তা (ওসি) বিপ্লব কুমার।হাফেজ রবিউল (৪৫) উপজেলার এলাঙ্গী ইউনিয়নের রাঙিয়ার পোতা গ্রামের বাসিন্দা। তিনি নিজ গ্রামের মসজিদের ইমাম ছিলেন এবং কোটচাঁদপুর শহরে ভূষিমালের ব্যবসা করতেন।ওসি বিপ্লব কুমার আরো বলেন, ‘ধারণা করা হচ্ছে, ভোরের দিকে মসজিদ থেকে নামাজ আদায় করে বেরোনোর পর রবিউলকে কুপিয়ে হত্যা করেছে দুর্বৃত্তরা। গুরুতর অবস্থায় রবিউলকে উদ্ধার করে কোটচাঁদপুর হাসপাতালে নিয়ে আসা হলে চিকিৎসক তাঁকে মৃত ঘোষণা করেন।’স্ত্রী নার্গিস আক্তারকে ছাড়াও এক ছেলে ও এক মেয়ে রেখে গেছেন রবিউল। মেয়ে তাসনিয়া আক্তার লিপা কলেজে পড়াশোনা করে এবং ছেলে নাসিম পঞ্চম শ্রেণির ছাত্র।পরিবারের পক্ষ থেকে জানানো হয়েছে, আজ সকালে নিজের আড়ত থেকে মালামাল নিয়ে রবিউলের কালিগঞ্জ বাজারে যাওয়ার কথা ছিল।এ দিকে ঘটনাস্থলের কাছাকাছি গ্রামের বাসিন্দা এবং এলাঙ্গী ইউনিয়ন পরিষদের সদস্য আসাদুজ্জামান জানান, ভোরে ঘটনাস্থলের কাছের সড়কে গাছ ফেলে ব্যারিকেড দেওয়া দেখা গেছে। এটি ডাকাতদের কাজও হতে পারে।তবে পুলিশ কোনো ধরনের ডাকাতির ঘটনা অস্বীকার করেছে।</body>
</article>
