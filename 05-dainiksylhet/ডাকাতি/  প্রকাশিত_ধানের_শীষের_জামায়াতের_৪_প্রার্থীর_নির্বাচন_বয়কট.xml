<article>
  <headline>ধানের শীষের জামায়াতের ৪ প্রার্থীর নির্বাচন বয়কট</headline>
  <url>http://dainiksylhet.com/details/146070</url>
  <published_at>  প্রকাশিত হয়েছে : ২:২৬:৪২,অপরাহ্ন ৩০ ডিসেম্বর ২০১৮</published_at>
  <category>ডাকাতি</category>
  <body>দৈনিকসিলেটডেস্ক:ধানের শীষের জামায়াত প্রার্থীদের নির্বাচন বয়কট নির্বাচনে নিবন্ধন না থাকলেও বিএনপির প্রার্থী হয়ে নির্বাচনে অংশ নেওয়া জামায়াতে ইসলামীর নেতারা নির্বাচন বয়কটের সিদ্ধান্ত নিয়েছেন। মুক্তিযুদ্ধে স্বাধীনতা বিরোধী দলটির সেক্রেটারি জেনারেল ডা. শফিকুর রহমান ধানের শীষের প্রতীকে ২২ ও স্বতন্ত্র হিসেবে ৪ প্রার্থীর নির্বাচন বয়কটের সিদ্ধান্তের কথা জানান।রোববার দুপুরে দলের প্রচার বিভাগ থেকে পাঠানো বিবৃতিতে এ কথা জানানো হয়।শফিকুর রহমান বলেন, ‘ভোটার ও সাধারণ জনতার ওপর সরকারের অব্যাহত হামলায় জনগণের জীবন আজ বিপন্ন। সর্বত্রই চলছে সশস্ত্র মহড়া। জনগণের ভোটাধিকার প্রয়োগ করা তো দূরের কথা জান-মালের কোনও নিরাপত্তা নেই।’বিবৃতিতে তিনি বলেন, ‘এই একতরফা নির্বাচনকে কোনও অবস্থাতেই মেনে নেওয়া যায় না। তাই বিদ্যমান পরিস্থিতিতে জামায়াতে ইসলামীর যে সব প্রার্থীরা ধানের শীষ প্রতীক নিয়ে নির্বাচনে অংশগ্রহণ করেছেন ওইসব আসনসমূহে আমরা নির্বাচন প্রত্যাখ্যান ও বয়কট করার ঘোষণা দিচ্ছি।’জামায়াতসেক্রেটারি অভিযোগ করেন, ‘একাদশ জাতীয় সংসদ নির্বাচনের তফসিল ঘোষণার পর থেকেই জনগণের নিকট প্রতীয়মান হয় যে, একাদশ জাতীয় সংসদ নির্বাচন সরকারের নির্দিষ্ট ছক ও নক্শা অনুযায়ী সম্পন্ন হতে যাচ্ছে। বিভিন্ন রাজনৈতিক দল, সংগঠন ও জোটের পক্ষ থেকে গ্রহণযোগ্য নির্বাচনের তাগিদ দেওয়া হয়।’ আন্তর্জাতিক মহল থেকেও নির্বাচন অবাধ, সুষ্ঠু ও নিরপেক্ষ করার ব্যাপারে আহ্বান জানানো হয়।তিনি অভিযোগ করেন, ‘আইনশৃঙ্খলা রক্ষাকারী বাহিনীর উপস্থিতিতে ভোটারদের ওপর হামলা চালানো হচ্ছে। দেশের বিভিন্ন স্থানে প্রার্থী ও ভোটাররা হামলার শিকার হয়ে মারাত্মতকভাবে আহত হয়েছেন। দেশের সর্বত্রই নির্বাচনের নামে প্রহসনের নগ্ন চিত্র ফুটে উঠেছে। প্রকৃতপক্ষে এটা কোনও নির্বাচনই নয়। নির্বাচনের নামে এটি একটি ব্যালট ডাকাতির প্রহসন এবং জনগণের সঙ্গে প্রতারণা করা ছাড়া আর কিছুই নয়।’প্রসঙ্গত নির্বাচনে নিবন্ধন না থাকা জামায়াতে ইসলামি নির্বাচনে দল হিসেবে অংশ নিতে পারছে না। তবে বিএনপির জোটে থাকা দলটির নেতারা ধানের শীষ প্রতীক নিয়ে নির্বাচনী লড়াইয়ে ছিলেন।</body>
</article>
