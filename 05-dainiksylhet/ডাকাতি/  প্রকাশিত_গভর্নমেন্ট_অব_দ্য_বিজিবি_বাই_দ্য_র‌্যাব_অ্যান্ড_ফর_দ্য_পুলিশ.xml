<article>
  <headline>গভর্নমেন্ট অব দ্য বিজিবি বাই দ্য র‌্যাব অ্যান্ড ফর দ্য পুলিশ</headline>
  <url>http://dainiksylhet.com/details/146324</url>
  <published_at>  প্রকাশিত হয়েছে : ১:৪৬:১৬,অপরাহ্ন ০২ জানুয়ারি ২০১৯</published_at>
  <category>ডাকাতি</category>
  <body>দৈনিকসিলেটডেস্ক: বিএনপির সিনিয়র যুগ্ম মহাসচিব রিজভী আহমেদ বলেছেন, মিথ্যা জয়ের জন্য ভোট জালিয়াতি করতে পানির মতো টাকা খরচ করা হয়েছে আইনশৃঙ্খলা বাহিনীর পেছনে। তারাই একতরফা নির্বাচনের মুখ্য উপাদান হিসেবে কাজ করেছে। বাংলাদেশে আর গণতন্ত্রের গৌরবোজ্জ্বল যুগ সৃষ্টি হলোনা। শেখ হাসিনার দল মানুষের ভোটে নয়, জিতেছে গায়েবি ভোটে।তিনি বলেন, এখন শেখ হাসিনার নেতৃত্বে যে নতুন সরকার গঠন হবে তা হবে গভর্নমেন্ট অব দ্য বিজিবি, বাই দ্য র‌্যাব অ্যান্ড ফর দ্য পুলিশ। এই মহাডাকাতি নির্বাচনের মাধ্যমে জনগণকে এরা ক্রমান্বয়ে উপহাস করছে। আওয়ামী নেতারা এখন গণমাধ্যম নিয়ন্ত্রণে নিয়ে চাপাবাজি ও গলাবাজির জোরে ভোট নিয়ে মহা-জালিয়াতির ঘটনা আড়াল করতে চাচ্ছে। কিন্তু দেশবাসী ও আন্তর্জাতিক সম্প্রদায়ের চোখে কিছুই এড়ায়নি।বুধবার রাজধানীর নয়াপল্টনে দলের কেন্দ্রীয় কার্যালয়ে অনুষ্ঠিত সংবাদ সম্মেলনে এসব কথা বলেন তিনি।রিজভী বলেন, ৩০ ডিসেম্বরের নির্বাচন ১৯৭৩ সালের নির্বাচনের চাইতেও কুৎসিত। ৩০ ডিসেম্বরের নির্বাচনের পর দেশ আরও একধাপ তমাসাচ্ছন্ন বর্বর যুগে প্রবেশ করলো। নির্বাচনের নামে নিষ্ঠুর রসিকতা করে এখন জনপদের পর জনপদে ধানের শীষের নেতাকর্মী ও সমর্থকদের ওপর চলছে পৈশাচিক বর্বরতা। ভেঙে ফেলা হচ্ছে নিরীহ মানুষের ঘর-বাড়ি, দোকান, বাজার। সেগুলিতে অগ্নিসংযোগ করা হচ্ছে। বিরোধী দলের নেতাকর্মীদের ঘর ছাড়া, এলাকা ছাড়া, গ্রেফতারের রীতিমতো হিড়িক শুরু হয়েছে। নানা হয়রানিসহ শারীরিকভাবে আক্রমণ করা হচ্ছে। অনেকে নিহত হয়েছেন। ব্যবসা প্রতিষ্ঠান-কৃষি খামার-সহায়সম্পদের ওপর বেপরোয়া হানা দেয়া হচ্ছে অবিরাম।তিনি বলেন, সবচেয়ে মর্মস্পর্শী ঘটনা ঘটেছে নোয়াখালীতে। সেখানে এক সিএনজি চালকের স্ত্রীকে বাড়ি থেকে তুলে নিয়ে নির্যাতনের মাধ্যমে শ্লীলতাহানি করা হয়েছে। আওয়ামী লীগের ১০/১২ জনের একদল কর্মী নোয়াখালীর সুবর্ণচর এলাকার মধ্যব্যাগারে ৪ সন্তানের মা সিএনজি চালকের স্ত্রীকে নৌকা মার্কায় ভোট দিতে বলে। এ নিয়ে কথা কাটাকাটি হলে মহিলাটি সবার সামনে ধানের শীষে সিল দেয়। এরপর রাত ১০ টার দিকে সন্ত্রাসীরা পুলিশ পরিচয়ে বাড়িতে ঢুকে ওই গৃহবধুর হাত-পা ও মুখ বেঁধে রাতভর পাশবিক নির্যাতন করে ঘরের পাশে ফেলে যায়। সে এখন নোয়াখালীর জেনারেল হাসপাতালে চিকিৎসাধীন আছে। এটি শুধু একজন ব্যক্তিকেই পৈশাচিক নির্যাতনে শ্লীলতাহানি নয়, এটি জনগণের ভোটাধিকারকেই শ্লীলতাহানি করা হলো।রিজভী বলেন, সিএনজি চালকের স্ত্রীর ক্রন্দন বিশ্ব বিবেককে কাঁদিয়েছে। বাংলাদেশে মানবতা এখন কাঁদছে। বিশ্ব মানবতা এই ঘটনায় স্তম্ভিত-শিহরিত ও বিমূঢ়। তিনি বলেন, ১০ বছরতো আওয়ামী লীগই ক্ষমতায়, তাহলে মিথ্যা জয়োল্লাসের বহিঃ প্রকাশে এতো হিংসায় ছবি কেন? এরা ধারাবাহিকভাবে অশান্তি জিইয়ে রেখে মানুষের জাগরণকে ঠেকানোর চেষ্টা করবে। সেই জন্য তারা দর্শন হিসেবে বেছে নিয়েছে সন্ত্রাসবাদ। তবে তাদের মনে রাখতে হবে পতন কিন্তু দিন-ক্ষন-তারিখ-মাস ঘোষনা দিয়ে আসে না।রিজভী বলেন, সুষ্ঠু নির্বাচনের মাধ্যমে আওয়ামী লীগ অতীতে কখনও ক্ষমতায় আসেনি। স্বাধীনতার পর থেকে জণগণের ভোটে কখনও আওয়ামী লীগ নির্বাচিত হয়নি। এবারও আওয়ামী লীগের কেউ সংসদ সদস্য নির্বাচিত হয়নি, বরং প্রত্যেক এলাকার উপজেলার ইউএনও ও থানার ওসি আওয়ামী লীগের সংসদ সদস্য হিসেবে নির্বাচিত হয়েছে। যারা বলছেন শান্তিপূর্ণ নির্বাচন হয়েছে তারা হয় উৎকোচ গ্রহণ করেছেন না হলে জ্ঞানপাপী।</body>
</article>
