<article>
  <headline>মেহেরপুরে ‘বন্দুকযুদ্ধে’ নিহত ১</headline>
  <url>http://dainiksylhet.com/details/98677</url>
  <published_at>  প্রকাশিত হয়েছে : ১০:৩২:৩৮,অপরাহ্ন ১৮ মে ২০১৭</published_at>
  <category>ডাকাতি</category>
  <body>দৈনিকসিলেটডেস্ক:মেহেরপুরের গাংনী উপজেলার চোখতোলা নামক স্থানে পুলিশের সঙ্গে কথিত বন্দুকযুদ্ধে সন্দেহভাজন এক ডাকাত নিহত হয়েছেন।বুধবার দিনগত রাত ৩টার দিকে গাংনী থানা পুলিশের টহলদলের সঙ্গে এ গুলি বিনিময়ের ঘটনা ঘটে। মরদেহ পুলিশের হেফাজতে নিলেও এখনও তার পরিচয় শনাক্ত হয়নি।গাংনী থানা পুলিশের ভারপ্রাপ্ত কর্মকর্তা (ওসি) আনোয়ার হোসেন জানান, মেহেরপুর-কুষ্টিয়া সড়কের গাংনী উপজেলার চোখতোলা নামক স্থানে সড়কে ডাকাতির প্রস্তুতিকালে ডাকাতরা গাছ কেটে সড়কের উপরে ফেলে। এসময় গাংনী থানা পুলিশের একটি টহল গেলে ডাকাতরা গুলি বর্ষণ করে। পুলিশও পাল্টা গুলি করে।কিছু সময় গুলি বিনিময়ের পর ঘটনাস্থল থেকে গুলিবিদ্ধ অবস্থায় অজ্ঞাত ওই ব্যক্তিকে উদ্ধার করা হয়। তাকে গাংনী উপজেলা স্বাস্থ্য কমপ্লেক্সে নেয়া হলে কর্তৃব্যরত চিকিৎসক তাকে মৃত ঘোষণা করেন।ঘটনাস্থল থেকে একটি এলজি শাটার গান, এক রাউন্ড গুলি, দুটি বোমা ও দেশীয় অস্ত্রশস্ত্র উদ্ধার করা হয়। এ ঘটনায় গাংনী থানা পুলিশের এসআই বখতিয়ার খালেদ ও কনস্টেবল আবদুল হক আহত হয়েছেন।গুলি বিনিময় ও ডাকাতির চেষ্টার ঘটনায় গাংনী থানায় মামলার প্রস্তুতি চলছে বলে জানান ওসি।গাংনী উপজেলা স্বাস্থ্য কমপ্লেক্সের কর্তব্যরত চিকিৎসক মেডিকেল অফিসার বিডি দাস বলেন, অজ্ঞাত ওই ব্যক্তির মাথা ও শরীরের কয়েকটি স্থানে গুলির দাগ রয়েছে। গুলিতে মাথা থেকে মগজ বের হয়ে গেছে। আহত দুই পুলিশ সদস্যের চিকিৎসা দেয়া হয়েছে। তারা আশংকামুক্ত।</body>
</article>
