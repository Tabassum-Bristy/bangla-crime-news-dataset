<article>
  <headline>ওসমানীনগরে পুকুর থেকে বস্তাভর্তি অস্ত্র উদ্ধার</headline>
  <url>http://dainiksylhet.com/details/147055</url>
  <published_at>  প্রকাশিত হয়েছে : ১১:৫০:০২,অপরাহ্ন ১১ জানুয়ারি ২০১৯</published_at>
  <category>ডাকাতি</category>
  <body>ওসমানীনগর প্রতিনিধি: সিলেটের ওসমানীনগরে হাওরপাড়ের পুকুর থেকে একটি বিদেশী দুনলা বন্দুক ও একটি কাঁটা রাইফেলসহ বেশ কিছু ধারালো অস্ত্র উদ্ধার করেছে পুলিশ। এসব অস্ত্র বস্তায় ভর্তি করে পুকুরে লুকানো ছিল।শুক্রবার দুপুরে সেখানকার একটি পরিত্যক্ত পুকুরের পানি সেচে এসব অস্ত্র উদ্ধার করা হয়। গত বৃহস্পতিবার থেকে শুরু হয় এ অভিযান।ওসমানী নগর থানার ওসি এসএম আল মামুন জানান, রিমান্ডে থাকা ডাকাত তোফায়েলের স্বীকারোক্তি অনুযায়ী সিলেটের বিশ্বনাথ থেকে কারাবন্দি অপর ডাকাত শাহজানের স্ত্রী শারমিনকে আটক করে পুলিশ। পরে তাদের দু’জনের স্বীকারোক্তি অনুযায়ী উপজেলার বড় ইউসুফপুর মধুর পুকুরের পানি সেচে সেখান থেকে দুটি আগ্নেয়াস্ত্র, ৪টি ধারালো ডেগার ও রামদা এবং তালা কাটারসহ বেশ কয়েকটি ধারালো অস্ত্র উদ্ধার করা হয়।রিমান্ডে থাকা ডাকাত তোফায়েল স্বীকারোক্তির বরাত দিয়ে ওসি জানান, ডাকাতি শেষে অস্ত্র নিরাপদে রাখতে বস্তাবন্দি করে হাওরের পুকুরে লুকিয়ে রাখে তারা। পুকুরে আরো অস্ত্রের সন্ধানে উদ্ধার অভিযান অব্যাহত রয়েছে বলে জানান ওসি।তিনি বলেন, রিমান্ডে থাকা আসামির দেওয়া তথ্যের ভিত্তিতে বৃহস্পতিবার থেকে হাওরে ২০-২৫ জন শ্রমিক লাগিয়ে সেচ ও পরিষ্কারের কাজ শুরু হয়। এক পর্যায়ে ডাকাতের সহোদর টিপনের সহযোগিতায় অস্ত্রগুলো উদ্ধার করা হয়। তিনি জানান, ডাকাতি মামলায় ১১ ডিসেম্বর থেকে তোফায়েলকে জিজ্ঞাসাবাদ করা হচ্ছে। এর আগে পুলিশ তাকে গ্রেফতার করে।</body>
</article>
