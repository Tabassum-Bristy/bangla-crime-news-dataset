<article>
  <headline>জয়ের ব্যাখ্যার কেন প্রয়োজন হলো প্রধানমন্ত্রীর, প্রশ্ন ফখরুলের</headline>
  <url>http://dainiksylhet.com/details/147989</url>
  <published_at>  প্রকাশিত হয়েছে : ১১:৪৮:১৭,অপরাহ্ন ২৫ জানুয়ারি ২০১৯</published_at>
  <category>ডাকাতি</category>
  <body>দৈনিকসিলেটডেস্ক: জাতির উদ্দেশ্যে দেওয়া ভাষণে প্রধানমন্ত্রী শেখ হাসিনা নির্বাচনে আওয়ামী লীগের নিরঙ্কুশ বিজয় এবং বিরোধীদের ভরাডুবি নিয়ে যে কথা বলেছেন তার প্রতিক্রিয়ায় বিএনপি মহাসচিব মির্জা ফখরুল ইসলাম আলমগীর বলেছেন, তার ব্যাখ্যা দেওয়ার প্রয়োজনীয়তাই প্রমাণ করে প্রধানমন্ত্রী ‘ভোট ডাকাতি’ করে জিতেছেন। শুক্রবার সন্ধ্যায় প্রধানমন্ত্রী শেখ হাসিনা জাতির উদ্দেশ্যে ভাষণ দেওয়ার পর রাতে বিবিসিকে এই প্রতিক্রিয়া জানান বিএনপি মহাসচিব। তিনি বলেন, ‘কেন তিনি (প্রধানমন্ত্রী) এই ব্যাখ্যা দিলেন? নির্বাচনে জিতলে তো ব্যাখ্যা দেওয়ার প্রয়োজন নেই। তার এই ব্যাখ্যা দেওয়াটাই প্রমাণ করে তিনি জনগণের ভোটে জেতেননি। ভোট ডাকাতি করে নির্বাচনের ফল নিজেদের পক্ষে নিয়ে গেছেন। তার কথায় যথেষ্ট মিথ্যাচার আছে, জাতিকে প্রতারিত করা হয়েছে।’বিভেদ ভুলে ঐক্যবদ্ধ হওয়ার যে আহ্বান প্রধানমন্ত্রী হাসিনা তার ভাষণে জানিয়েছেন সে প্রসঙ্গে মির্জা ফখরুল বলেন, ‘এসব ঐক্যের ডাক এখন অর্থহীন। কার সাথে ঐক্য? জনগণই তো এখন তাদের সাথে নেই। আওয়ামী লীগ এখন গণ-বিচ্ছিন্ন।’জাতির উদ্দেশ্যে দেওয়া ভাষণে শেখ হাসিনা বিরোধীদের সংসদে শপথ নেওয়ার আহ্বান জানিয়েছেন। তিনি প্রতিশ্রুতি দিয়েছেন, বিরোধীদের যৌক্তিক সমস্ত দাবি তিনি বিবেচনা করবেন।এই আহ্বান প্রত্যাখ্যান করে বিএনপি মহাসচিব তার দলের সংসদে যাওয়ার সম্ভাবনা আবারো নাকচ করে দিয়েছেন। তিনি বলেন, ‘গৃহপালিত একটি বিরোধী দল তো তিনি বানিয়েছেন। জাতির সাথে একটি মর্মান্তিক প্রতারণা করা হয়েছে। তার এ ধরনের আশ্বাস জাতি আর বিশ্বাস করে বলে আমি মনে করি না। কারণ ইতিপূর্বে যে সব প্রতিশ্রুতি তিনি দিয়েছিলেন একটিও তিনি রাখেননি।’এ প্রসঙ্গে মির্জা ফখরুল আরও বলেন, ‘নির্বাচনের আগে তিনি কথা দিয়েছিলেন— তফসিল ঘোষণার পর কোনো গ্রেফতার হবে না, হয়রানি হবে না। সুষ্ঠু নির্বাচন হবে। কিন্তু কোনোটাই সত্যি ছিল না… প্রিজাইডিং অফিসার, পুলিশ, প্রশাসনকে বলা হয়েছে নৌকার পক্ষে ভোট আনতে হবে… কী করে জাতি আর তার কথায় বিশ্বাস করবে?’</body>
</article>
