<article>
  <headline>ঈদকে ঘিরে সিলেটে তিন স্তরের নিরাপত্তা</headline>
  <url>http://dainiksylhet.com/details/101145</url>
  <published_at>  প্রকাশিত হয়েছে : ২:৪১:০৬,অপরাহ্ন ২১ জুন ২০১৭</published_at>
  <category>ডাকাতি</category>
  <body>তানভীর তালুকদার: প্রিয়জনের সঙ্গে পবিত্র ঈদ-উল-ফিতর উদযাপন করতে ইতোমধ্যেই নগরী ছাড়তে শুরু করেছেন অনেকেই। ফাঁকা এই নগরীতে চুরি, ডাকাতিসহ যেকোনো ধরনের নাশকতা ঠেকাতে নগরজুড়ে নেয়া হয়েছে তিন স্তরের নিরাপত্তা ব্যবস্থা। পুলিশের পাশাপাশি গোয়েন্দা শাখা ও স্পেশাল শাখা নগরজুড়ে ওৎ পেতে আছে। তাছাড়া যেকোনো ধরনের ঘটনা মোকাবেলা করতে ‘স্ট্যান্ডবাই’ রাখা হয়েছে আইনশৃঙ্খলা রক্ষাকারী বাহিনীর একাধিক বিশেষ টিম। ঈদের দিন নগরীর উল্লেখযোগ্য সবক’টি ঈদগাহে নিরাপত্তা ব্যবস্থা থাকবে বলেও সিলেট মহানগর পুলিশ সূত্রে জানা গেছে। মহানগর পুলিশ সূত্রে জানা যায়, রমজানের শুরু থেকেই নগর জুড়ে আইনশৃৃঙ্খলা বাহিনীর তৎপরতা বৃদ্ধি করা হয়। ঈদের সময় ঘনিয়ে আসার সাথে সাথে নগরীতে পুলিশের পাশাপাশি ছড়িয়ে দেয়া হয়েছে বিশেষ গোয়েন্দা সংস্থার চৌকস কয়েকটি দল। পুরো নগরীকে কয়েকটি জোনে ভাগ করে দিনরাত বিরামহীনভাবে নজরদারি করছেন তারা। নগরীর প্রত্যেকটি জোনের তত্ত্বাবধানে ছিলেন একজন করে ঊর্ধ্বতন গোয়েন্দা কর্মকর্তা। এই চৌকস গোয়েন্দা দল ছদ্মবেশে ছড়িয়ে-ছিটিয়ে কাজ করছে নগরজুড়ে। এসএমপি সুত্র আরো জানায়, আইনশৃঙ্খলা বাহিনীর প্রায় দুই হাজার সদস্য ২৪ঘন্টা নিরাপত্তার কাজে নিয়োজিত রয়েছেন। এর মধ্যে প্রায় ১৫শ পুলিশ, বাকী র‌্যাব ও সাদা পোশাকের গোয়েন্দা সদস্য রয়েছেন। ইতিমধ্যে অধিকাংশ সদস্য মাঠে সক্রিয় রয়েছেন বলে জানিয়েছেন র‌্যাব ও পুলিশের কর্মকতারা। পোশাকধারী নারী সদস্য ছাড়াও ইভটিজিং-বখাটেপনা ঠেকাতে নগরীর বিভিন্ন গুরুত্বপূর্ণ বিপনীবিতান এবং বিভিন্ন পয়েন্টে নামানো হয়েছে ছদ্মবেশী মহিলা পুলিশ। এসএমপির অতিরিক্ত উপ-কমিশনার জেদান আল মুসা বলেন- ঈদকে কেন্দ্র করে প্রতি বছরের ন্যায় এবারও নগরীতে বাড়তি নিরাপত্তা নেয়া হয়েছে। আইনশৃঙ্খলা রক্ষাকারি বাহিনীর সদস্যদের ছুটি কমিয়ে দেয়া হয়েছে। নগরীতে ২০টি চেক পোষ্ট বসিয়ে তিন স্তরের নিরাপত্তা ব্যবস্তা গড়ে তোলা হয়েছে। ঈদের ছুটিতে নগরের অনেক মানুষ বাড়ীতে চলে যাবে সেদিক বিবেচনায় আমরা সর্বোচ্চ সতর্কতা অবলম্বন করে কার্যকর ব্যবস্থা নিয়ে রেখেছি। ঈদ উপলক্ষে পর্যটকদের নিরাপত্তার জন্য আইনশৃঙ্খলা রক্ষাকারি বাহিনীর সতর্ক অবস্থানে থাকবে। শতাধিক ছদ্মবেশী নারী পুলিশ নগরীতে তৎপর রয়েছে। পুলিশের পাশাপাশি র‌্যাবও ঈদকে ঘিরে নিরাপত্তাব্যবস্থা জোরদার করেছে নগরে। নগরের প্রবেশমুখে র‌্যাবের তল্লাশিচৌকির পাশাপাশি গুরুত্বপূর্ণ মোড়গুলোতে টহল দল থাকবে।</body>
</article>
