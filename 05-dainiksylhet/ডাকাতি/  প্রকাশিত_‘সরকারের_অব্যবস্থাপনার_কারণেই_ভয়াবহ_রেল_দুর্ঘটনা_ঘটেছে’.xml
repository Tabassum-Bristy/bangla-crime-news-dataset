<article>
  <headline>‘সরকারের অব্যবস্থাপনার কারণেই ভয়াবহ রেল দুর্ঘটনা ঘটেছে’</headline>
  <url>http://dainiksylhet.com/details/158125</url>
  <published_at>  প্রকাশিত হয়েছে : ৪:১৩:৫৬,অপরাহ্ন ২৪ জুন ২০১৯</published_at>
  <category>ডাকাতি</category>
  <body>দৈনিকসিলেটডটকম : কুলাউড়ার বরমচালে ভয়াবহ রেল দুর্ঘটনায় বেশ কয়েক জনের প্রাণহানি ও অসংখ্য যাত্রী সাধারণ আহত হওয়ার ঘটনায় উদ্বেগ প্রকাশ করেছে সিলেট জেলা বিএনপি। সরকারের অব্যবস্থাপনার কারণে সংঘটিত দুর্ঘটনায় নিহতদের রুহের মাগফেরাত কামনা করে শোক সন্তপ্ত পরিবারের প্রতি গভীর সমবেদনা জানান তারা। একই সাথে দুর্ঘটনায় আহতদের দ্রুত সুস্থতা কামনা করেন নেতৃবৃন্দ। সোমবার এক বিবৃতিতে সিলেট জেলা বিএনপির সভাপতি আবুল কাহের চৌধুরী শামীম ও সাধারণ সম্পাদক আলী আহমদ বলেন, বৃহত্তর সিলেট নিয়ে সরকারের উদাসীনতা ও দেশ পরিচালনায় চরম অব্যবস্থাপনার কারণে শাহবাজপুরের ব্রিজ ভেঙ্গে কয়েক দিন থেকে সারাদেশের সাথে সিলেটের বাস যোগাযোগ বন্ধ রয়েছে। এরমধ্যে রবিবার দিবাগত রাতে কুলাউড়ার বরমচালের রেললাইন ভেঙ্গে ভয়াবহ রেল দুর্ঘটনায় বেশ কয়েক জনের প্রাণহানি ও অসংখ্য যাত্রীর আহত হওয়ার ঘটনা ঘটেছে। এরপর থেকে দেশের সাথে সিলেটের রেল পথের যোগাযোগও বন্ধ রয়েছে। ভোটারবিহীন সরকারের চরম অব্যবস্থাপনার কারণে দুর্ভোগ পোহাচ্ছে বৃহত্তর সিলেটের কোটি মানুষ। নেতৃবৃন্দ বলেন, ক্ষমতাসীন সরকার জনগণের ভোটে নির্বাচিত নয় বিধায় জনগণের প্রতি তাদের কোন দায়বদ্ধতা নেই। নিজেদের খেয়াল খুশীমত দেশ পরিচালনা করতে গিয়ে সরকারের জনগণের জন্য একের পর এক দুর্ভোগ সৃষ্টি করে যাচ্ছে। দীর্ঘদিন থেকে যান চলাচলের অনুপযোগী শাহবাজপুর ব্রিজটি পুনঃনির্মাণ ত দুরের কথা সরকারের পক্ষ থেকে সংস্কারেরও কোন উদ্যোগ নেয়া হয়নি। যার ফলে এক সপ্তাহ ধরে ঢাকার সাথে সিলেটের সড়ক যোগাযোগ বন্ধ রয়েছে। কুলাউড়া বরমচালের রেল লাইন এবং সেখানে থাকা ব্রিজগুলোর ব্যাপারে বার বার বলা হলেও সরকারের পক্ষ থেকে কোন উদ্যোগ নেয়া হয়নি। সরকারের কর্তাব্যক্তিদের কামখেয়ালীপনার কারণে ভয়াবহ রেল দুর্ঘটনায় বেশ কয়েকটি প্রাণ অকালে ঝরে গেছে। আহত হয়েছেন অসংখ্য যাত্রী। সিলেট নিয়ে সরকারের এমন অকল্পনীয় উদাসীনতায় সিলেটবাসী বিস্মিত, মর্মাহত। মধ্যরাতে ভোট ডাকাতি করে নির্বাচিত মন্ত্রী এমপিদের জনগণের প্রতি কোন দায়বদ্ধতা নেই। জনতার সরকার প্রতিষ্ঠিত না হলে জনগণের কল্যান নিশ্চিত করা সম্ভব হবেনা। দ্রুততম সময়ের মধ্যে শাহবাজপুর ব্রিজ সংস্কার করে সেখানে ব্রিজ পুণঃনির্মাণ করে দেশের সাথে সিলেটের বাস যোগাযোগ স্বাভাবিক করুন। একই সাথে রেল লাইনের ত্রুটি বিচ্যুতি খুজেঁ বের করে তার সংস্কার করুন। যাদের গাফিলতির কারণে এমন ভয়াবহ দুর্ঘটনা ঘটেছে, তাদের খুজেঁ বের করে দৃষ্টান্তমুলক শাস্থি নিশ্চিত করুন। সিলেটবাসীকে নিয়ে আর উদাসীনতা না দেখানোর জন্য সরকারের প্রতি জোর দাবী জানান তারা।</body>
</article>
