<article>
  <headline>এসআইকে ছুরিকাঘাতের ঘটনায় ৩ জন আটক</headline>
  <url>http://dainiksylhet.com/details/115049</url>
  <published_at>  প্রকাশিত হয়েছে : ১০:১৯:৪৯,অপরাহ্ন ১৩ ডিসেম্বর ২০১৭</published_at>
  <category>ডাকাতি</category>
  <body>মাধবপুর প্রতিনিধি:মাধবপুরে সংঘবদ্ধ ডাকাতদলের ছুরিকাঘাতে ছাতিয়াইন তদন্ত কেন্দ্রের উপপরিদর্শক (এসআই) জিয়া উদ্দিন গুরুতর আহত হওয়ার ঘটনায় ৩ জনকে আটক করেছে পুলিশ। এদিকে সিলেট রেঞ্জের অতিরিক্ত ডিআইজি নজরুল ইসলাম ও পুলিশ সুপার বিধান কুমার ত্রিপুরা ঘটনাস্থল পরিদর্শন করেছেন। পুলিশ জানায়, সোমবার রাত পৌঁনে ১০টার দিকে ছাতিয়াইন রতনপুর সড়কের মধ্যবর্তী স্থানে ডাকাতদল রাস্তায় গাছ ফেলে ডাকাতি করছে। এমন সংবাদ পেয়ে তদন্ত কেন্দ্রের এসআই জিয়া উদ্দিন মোটর সাইকেল যোগে ঘটনাস্থলে গিয়ে তিনিও ডাকাতদলের কবলে পড়েন। এ সময় ডাকাতরা তার পেটে ছুরিকাঘাত করে। এতে তিনি গুরুতর আহত হন। তবে এ ঘটনায় এখন পর্যন্ত কোনো মামলা হয়নি। তবে জিজ্ঞাসাবাদের জন্য ছাতিয়াইন গ্রামের চান মিয়া (২৮), নাছিরনগর উপজেলার উরিয়ান গ্রাম থেকে প্রসনজিত সরকার (৩৫) ও শ্যামপুর থেকে সুমন সরকার (৩০) কে আটক করেছে। মাধবপুর থানার ভারপ্রাপ্ত কর্মকর্তা চন্দন কুমার চক্রবর্তী জানান, দুর্বৃত্তদের গ্রেফতার করতে পুলিশের অভিযান অব্যাহত রয়েছে।</body>
</article>
