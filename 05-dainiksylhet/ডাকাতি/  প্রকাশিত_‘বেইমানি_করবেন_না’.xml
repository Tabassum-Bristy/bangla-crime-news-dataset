<article>
  <headline>‘বেইমানি করবেন না’</headline>
  <url>http://dainiksylhet.com/details/148081</url>
  <published_at>  প্রকাশিত হয়েছে : ৯:০৩:০১,অপরাহ্ন ২৭ জানুয়ারি ২০১৯</published_at>
  <category>ডাকাতি</category>
  <body>দৈনিকসিলেটডেস্ক:বিএনপির নির্বাচিত সাংসদরা সংসদে যোগ দিলে প্রতারক হিসেবে চিহ্নিত হবেন বলে হুশিয়ারি দিয়েছেন ২০-দলীয় জোটের প্রধান সমন্বয়ক ও এলডিপির সভাপতি কর্নেল (অব) অলি আহমেদ। তিনি বলেন, এ সরকার যে নির্বাচন করেছে, সেটাকে আমরা প্রত্যাখ্যান করেছি। আমরা আশা করব- বিএনপির যারা নির্বাচিত হয়েছেন, সংসদে গিয়ে তারা জাতির সঙ্গে প্রতারণা করবেন না, বেইমানি করবেন না। গতকাল সকালে জাতীয় প্রেসক্লাবে আয়োজিত এক অনুষ্ঠানে এসব কথা বলেন অলি আহমদ। তিনি বলেন, বিএনপির নির্বাচিতরা সংসদে যদি যান, আমরা মনে করব- তারা জাতির সঙ্গে প্রতারণা করেছেন। আমরা যারা নির্বাচন করেছি, যারা জেলে গেছি, মেহনত করেছি তাদের সঙ্গে প্রতারণা করেছেন। লেবার পার্টির উদ্যোগে জোটনেত্রী খালেদা জিয়ার মুক্তির দাবিতে এ আলোচনাসভা হয়। এতে আরও উপস্থিত ছিলেনÑ জাতীয় পার্টি (কাজী জাফর) মহাসচিব মোস্তফা জামাল হায়দার, কল্যাণ পার্টির চেয়ারম্যান সৈয়দ মুহাম্মদ ইবরাহিম, বিএনপির ভাইস চেয়ারম্যান অ্যাডভোকেট জয়নাল আবেদীন প্রমুখ। সাবেক প্রধানমন্ত্রী খালেদা জিয়ার মুক্তির দাবি জানিয়ে অলি আহমদ বলেন, ঘরে বসে বক্তব্য দেখে তার মুক্তি হবে না। আমি জানি না বিএনপি কী করবে? তবে আমরা ছোট দল, আমরা তাদের সঙ্গে থেকে সাহায্য-সহযোগিতার পরামর্শ দিতে পারব। কিন্তু শক্তি জোগান দেওয়া আমাদের পক্ষে সম্ভব নয়। তবে বেগম জিয়াকে মুক্ত করার জন্য অবশ্যই আমাদের সবাইকে এগিয়ে আসতে হবে। তিনি আরও বলেন সরকারকে বলব, আপনারা অনেক দুর্নীতিবাজকে মুক্তি দিয়েছেন। একজন মুক্তিযোদ্ধার স্ত্রী, যিনি প্রথম স্বাধীনতার ঘোষণা করেছেন, যিনি সেনাপ্রধান ছিলেন, যিনি রাষ্ট্রপতি ছিলেন তার স্ত্রী বেগম খালেদা জিয়া। তিনি নিজেও তিনবারের প্রধানমন্ত্রী ছিলেন, সেটা বিবেচনায় নিয়ে, তার বয়স বিবেচনায় নিয়ে আমরা আশা করব সরকার অনতিবিলম্বে তাকে মুক্তি দেবে। একাদশ জাতীয় সংসদ নির্বাচনে ভোট ডাকাতি হয়েছে অভিযোগ করে অলি আহমদ বলেন, সুষ্ঠু নির্বাচনের কথা বলে ভোট ডাকাতির নির্বাচন হল। এটা জঘন্যতম নির্বাচন। হাজার বছর এটা ইতিহাসে লেখা থাকবে। এ কলঙ্ক থেকে আওয়ামী লীগ কখনো মুক্ত হতে পারবে না। তিনি বলেন, প্রধানমন্ত্রীকে বলতে চাই, আপনি বঙ্গবন্ধুর কন্যা। যেটা ভুল হয়েছে সেটা শোধরানোর ব্যবস্থা নিন। প্রয়োজনে পুনর্নির্বাচনের ব্যবস্থা নিন। সব দলের নেতাদের সঙ্গে কথা বলুন, দেশকে বাঁচান। না হলে দেশ অরাজকতার দিকে ধাবিত হবে, রক্তপাত বন্ধ করা সম্ভব হবে না।-আমাদেরসময়</body>
</article>
