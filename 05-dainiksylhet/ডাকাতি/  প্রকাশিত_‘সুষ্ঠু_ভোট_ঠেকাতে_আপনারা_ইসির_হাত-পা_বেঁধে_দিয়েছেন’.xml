<article>
  <headline>‘সুষ্ঠু ভোট ঠেকাতে আপনারা ইসির হাত-পা বেঁধে দিয়েছেন’</headline>
  <url>http://dainiksylhet.com/details/128658</url>
  <published_at>  প্রকাশিত হয়েছে : ৩:৫২:৪১,অপরাহ্ন ২১ মে ২০১৮</published_at>
  <category>ডাকাতি</category>
  <body>দৈনিকসিলেটডেস্ক: প্রধানমন্ত্রী শেখ হাসিনাকে উদ্দেশ্য করে বিএনপির সিনিয়র যুগ্ম-মহাসচিব অ্যাডভোকেট রুহুল কবির রিজভী বলেছেন, নির্বাচন কমিশনে আপনাদের পছন্দের লোকজনদেরকে ঢুকিয়ে সুষ্ঠু ভোট যাতে না হয় সেজন্য হাত-পা বেঁধে দিয়েছেন।সোমবার (২১ মে) বেলা সাড়ে ১১টায় রাজধানীর নয়াপল্টনে দলের কেন্দ্রীয় কার্যালয়ে আয়োজিত এক সংবাদ সম্মেলনে তিনি এ মন্তব্য করেন।প্রধানমন্ত্রীর সমালোচনা করে রিজভী বলেন, প্রধানমন্ত্রীর বক্তব্যই খুলনার ভোটারদের সঙ্গে শ্রেষ্ঠ তামাশা। প্রধানমন্ত্রী ভোটারদের অধিকার বঞ্চিত করে এখন তাদেরকে তুচ্ছ তাচ্ছিল্য করছেন।তিনি বলেন, প্রধানমন্ত্রীর বক্তব্যে পরিষ্কার হয়ে গেছে আগামী নির্বাচনও হবে খুলনা মডেলে। প্রধানমন্ত্রীর বক্তব্য প্রমাণ করে তার অধীনে জাতীয় নির্বাচনে অংশ নেওয়া হবে বিরোধী দলগুলোর জন্য আত্মঘাতী।ইসির সমালোচনা করে রিজভী বলেন, ইসি খুলনাতে সরকারের এজেন্ডা বাস্তবায়ন করেছে মাত্র। ইসি প্রতিষ্ঠান হিসাবে সুষ্ঠু নির্বাচনের জন্য স্বর্ণালী বাহিনী নন, বরং এখন তারা “খাঁচায় পোরা তোতা পাখি”। সরকার তার কর্তৃত্ব সম্প্রাসারণ করে ইসিকে কব্জায় নিয়েছে।এসময় তিনি খুলনা সিটি নির্বাচনে ভোট ডাকাতি ও কারচুপির জন্য বাংলাদেশসহ বিশ্ব মিডিয়ায় সমালোচনার ঝড় বইছে বলেও মন্তব্য করেন। বিএনপির এ নেতা বলেন, এই নির্বাচনে বলপ্রয়োগের মাধ্যমে জাল ভোট প্রদানসহ নানা অনিয়মের তদন্ত দাবি করছে জাতিসংঘ, যুক্তরাষ্ট্রসহ উন্নয়ন সহযোগী প্রতিষ্ঠানগুলো।সংবাদ সম্মেলনে বিএনপির ভাইস-চেয়ারম্যান ডা. এ জেড এম জাহিদ হোসেন, যুগ্ম-মহাসচিব খায়রুল কবির খোকন, তাইফুল ইসলাম টিপু প্রমুখ উপস্থিত ছিলেন।</body>
</article>
