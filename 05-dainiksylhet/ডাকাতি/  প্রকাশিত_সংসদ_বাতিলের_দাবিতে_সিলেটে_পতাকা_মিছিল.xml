<article>
  <headline>সংসদ বাতিলের দাবিতে সিলেটে পতাকা মিছিল</headline>
  <url>http://dainiksylhet.com/details/148304</url>
  <published_at>  প্রকাশিত হয়েছে : ৯:১০:১৩,অপরাহ্ন ৩০ জানুয়ারি ২০১৯</published_at>
  <category>ডাকাতি</category>
  <body>দৈনিকসিলেটডটকম:সংসদ বাতিল করে নির্বাচনকালীন নিরপেক্ষ তদারকি সরকারের মাধ্যমে দ্রুত নির্বাচনের দাবিতে বাম গণতান্ত্রিক জোট সিলেট জেলার উদ্যোগে কেন্দ্রীয় কর্মসূচির অংশ হিসেবে বুধবার (৩০ জানুয়ারি) বিকাল ৪টায় কালো পতাকা মিছিল ও সমাবেশ অনুষ্ঠিত হয়েছে।সিটি পয়েন্ট থেকে মিছিল শুরু হয়ে গুরুত্বপূর্ণ সড়ক প্রদক্ষিণ করে সিলেট কেন্দ্রীয় শহীদ মিনার প্রাঙ্গণে সমাবেশে মিলিত হয়। সমাবেশে সিলেট জেলা বাসদ সমন্বয়ক আবু জাফরের সভাপতিত্বে ও বাসদ (মার্কসবাদী) জেলা সদস্য সুশান্ত সিনহা সুমনের পরিচালনায় এসময় বক্তব্য রাখেন সিপিবি জেলা সাধারণ সম্পাদক অ্যাডভোকেট আনোয়ার হোসেন সুমন, বাসদ (মার্কসবাদী) জেলা সদস্য অ্যাডভোকেট হুমায়ুন রশীদ শোয়েব, সদ্য সমাপ্ত সংসদ নির্বাচনে সুনামগঞ্জ-২ আসনে বাম গণতান্ত্রিক জোট এর সংসদ সদস্য পদপ্রার্থী সিপিবি নেতা নিরঞ্জন দাশ খোকন, সিলেট-১ আসনে বাসদ মনোনীত সংসদ সদস্য পদপ্রার্থী প্রণব জ্যোতি পাল।এসময় উপস্থিত ছিলেন সিপিবি জেলা নেতা খায়রুল হাসান, ছাত্র ফ্রন্ট মহানগর সভাপতি রেজাউর রহমান রানা, ছাত্র ফ্রন্ট মহানগর সভাপতি পাপ্পু চন্দ, ছাত্র ইউনিয়ন জেলা সংসদের সাধারণ সম্পাদক নাবিল এইচ প্রমুখ।সমাবেশে বক্তারা বলেন, ‘গত ৩০শে ডিসেম্বর নির্বাচনের বহু অনিয়মের অভিযোগ আছে। এই নির্বাচন নজিরবিহীন একটি ভুয়া ভোটের নির্বাচন এবং এর মাধ্যমে জনগণের ভোটাধিকার হরণ করা হয়েছে। ভোট ডাকাতির নির্বাচনে গঠিত সংসদ জনগণের প্রতিনিধি করার নৈতিকতা রাখে না।বক্তারা অবিলম্বে ভোট ডাকাতির সংসদ ও নির্বাচন বাতিল করে নিরপেক্ষ তদারকির সরকারের অধীনে অবিলম্বে নির্বাচন দেয়ার দাবি জানান।’</body>
</article>
