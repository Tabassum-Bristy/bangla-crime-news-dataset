<article>
  <headline>হবিগঞ্জে মোবাইলের দোকানে ডাকাতি</headline>
  <url>http://dainiksylhet.com/details/118840</url>
  <published_at>  প্রকাশিত হয়েছে : ৮:৩৬:৫২,অপরাহ্ন ০৩ ফেব্রুয়ারি ২০১৮</published_at>
  <category>ডাকাতি</category>
  <body>আখলাছ আহমেদ প্রিয়, হবিগঞ্জ:হবিগঞ্জ সদর উপজেলার নিজামপুর বাজারে মোবাইলের দোকানসহ ২টি দোকানে ডাকাতি সংঘটিত হয়েছে। ডাকাতরা কম্পিউটার, রঙ্গিন টেলিভিশন ও ২৫টি মোবাইলসহ ৩ লাখ টাকার মালামাল লুট করে নিয়ে গেছে। শুক্রবার রাতে ডাকাতির ঘটনাটি ঘটে। এ ব্যাপারে সদর থানা পুলিশ বিষয়টি তদন্ত করেছে জানা যায়, উপজেলার নিজামপুর বাজারের শামীম এন্টারপ্রাইজ মালিক স্থানীয় যুবলীগের আহবায়ক শামীম মিয়া ও পাশ্ববর্তী আরিয়ান ভেরাইটিজ স্টোরের মালিক জাহাঙ্গীর রহমান রাত ৮টায় প্রতিদিনের মতো দোকান বন্ধ করে চলে যান। এ সুযোগে গভীর রাতে একদল সংঘবদ্ধ ডাকাতরা দুটি দোকানের সামনের সার্টারের তালা ভেঙ্গে ভিতরে প্রবেশ করে। এ সময় ডাকাতরা শামীম এন্টার প্রাইজ থেকে ১টি কম্পিউটার, ১টি রঙিন টেলিভিশন, ২৫টি মোবাইল, নগদ টাকাসহ আড়াই লাখ টাকার মালামাল ও আরিয়ান স্টোর থেকে মূল্যবান জিনিসপত্রসহ প্রায় ৫০ হাজার টাকার মালামাল লুট করে নিয়ে যায়। বিষয়টি জানতে পেরে শনিবার সকাল ১১ টায় হবিগঞ্জ সদর মডেল থানার এসআই কামালসহ একদল পুলিশ ঘটনাস্থল পরিদর্শন করেছেন। স্থানীয়রা জানান, একই স্থানে ৩৫দিন পূর্বে আরিয়ান স্টোরসহ কয়েকটি দোকানে ডাকাতি সংঘটিত হয়। এ ঘটনায় মামলা দায়ের করা হলে পুলিশ একই এলাকার আবুল কালাম, মহিবুর রহমানকে আটক করে। পরে তারা ২৫ দিন জেলা হাজতে ছিল। গত কয়েকদিন পূর্বে তারা জেল থেকে ছাড়া পেয়েছে। এলাকাবাসীর ধারনা ওই ডাকাতদের সহযোগিতায় এ ঘটনাটি ঘটেছে। তাদের বিরুদ্ধে কয়েকটি ডাকাতি মামলা রয়েছে। </body>
</article>
