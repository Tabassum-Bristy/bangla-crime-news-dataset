<article>
  <headline>নির্বাচনে না এলে বিএনপি নিশ্চিহ্ন হয়ে যাবে: লসএঞ্জেলেসে অর্থমন্ত্রী</headline>
  <url>http://dainiksylhet.com/details/111096</url>
  <published_at>  প্রকাশিত হয়েছে : ৯:৩৭:১০,অপরাহ্ন ২৩ অক্টোবর ২০১৭</published_at>
  <category>ডাকাতি</category>
  <body>এনআরবি নিউজ, নিউইয়র্ক থেকেঃ ‘সামনের জাতীয় নির্বাচনে অংশগ্রহণ না করলে বিএনপি নামক রাজনৈতিক দলটির অস্তিত্ব বিলীন হয়ে যাবে। রাজনৈতিক অঙ্গনে এর কোন নাম-নিশানা খুঁজে পাওয়া যাবে না’-এ অভিমত পোষণ করেছেন বাংলাদেশের অর্থ মন্ত্রী, বর্ষিয়ান রাজনীতিক আবুল মাল আবদুল মুহিত। মুহিত উল্লেখ করেন, ‘বর্তমানের নির্বাচন কমিশন সর্বাত্মকভাবে সচেষ্ট রয়েছেন সুষ্ঠু ও নিরপেক্ষ নির্বাচনের জন্যে। আওয়ামী লীগসহ প্রধান প্রধান রাজনৈতিক দলগুলোও সহযোগিতার অঙ্গিকার করেছে। শুধুমাত্র বিএনপি ভিন্ন সুরে কথা বলার চেষ্টা করছে। তারা আশংকা করছে যে, নির্বাচন কমিশন নিরপেক্ষ থাকবে না।’ মুহিত বলেন, ‘আমি গ্যারান্টি দিয়ে বলতে চাই যে, ভোট কারচুপির দিন শেষ। ডিজিটাল যুগে ভোট ডাকাতি কিংবা ফলাফল পাল্টে দেয়ার কোনই সুযোগ নেই। আসলে ভরাডুবির আশংকায় বিএনপি চাচ্ছে ভিন্ন পথে ক্ষমতায় যেতে।’ চলমান উন্নয়ন-অগ্রগতির সাথে সমগ্র জনগোষ্ঠি একাত্ম হয়ে পড়েছেন বলে উল্লেখ করে অর্থমন্ত্রী বলেন, ‘বাংলাদেশ এগিয়ে চলছে দিপ্ত প্রত্যয়ে। এই গতি অব্যাহত রাখতেই শেখ হাসিনার নেতৃত্বের এই সরকারকে আরো ক্ষমতায় রাখতে হবে। বাংলাদেশের আপামর মানুষ তাই চাচ্ছে।’ গত ১৮ বৃহস্পতিবার লসএঞ্জেলেসের অভিজাত গার্ডেন সুইট রিসোর্ট হোটেল বলরুমে ‘জালালাবাদ এসোসিয়েশন অব ক্যালিফোর্নিয়া’র পক্ষ্য থেকে প্রদত্ত গণ-সংবর্ধনার জবাবে মুহিত আরো বলেন, ‘বাংলাদেশের অর্থনীতির চাকাকে সবল করতে প্রবাসীদের অবদান অনস্বীকার্য’। বাংলাদেশ ও যুক্তরাষ্ট্রের জাতীয় সংগীত পরিবেশনের মধ্য দিয়ে অনুষ্ঠানের শুরু হয়। অনুষ্ঠানে লসএঞ্জেলেসস্থ কনসাল জেনারেল প্রিয়তোষ সাহাও উপস্থিত ছিলেন। অন্যান্যের মধ্যে আরো বক্তব্য রাখেন ডা. কালী প্রদীপ চৌধুরী, আনোয়ার হোসেন রানা, আব্দুল হাই প্রমুখ। অনুষ্ঠান উপস্থাপনা করেন নাসির উদ্দিন জেবুল। উল্লেখ্য, বিশ্বব্যাংক ও আইএমএফ’র বার্ষিক সভায় যোগদানের জন্যে ওয়াশিংটন ডিসিতে এলে অর্থমন্ত্রীকে ক্যালিফোর্নিয়াস্থ জালালাবাদবাসী আমন্ত্রণ জানান। </body>
</article>
