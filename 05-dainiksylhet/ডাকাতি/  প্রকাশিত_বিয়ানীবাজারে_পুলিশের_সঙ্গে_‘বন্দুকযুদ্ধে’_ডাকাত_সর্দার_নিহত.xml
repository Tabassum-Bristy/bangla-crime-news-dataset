<article>
  <headline>বিয়ানীবাজারে পুলিশের সঙ্গে ‘বন্দুকযুদ্ধে’ ডাকাত সর্দার নিহত</headline>
  <url>http://dainiksylhet.com/details/163603</url>
  <published_at>  প্রকাশিত হয়েছে : ৫:৫৮:২২,অপরাহ্ন ০১ সেপ্টেম্বর ২০১৯</published_at>
  <category>ডাকাতি</category>
  <body>দৈনিকসিলেটডটকম: সিলেটের বিয়ানীবাজারে পুলিশের সঙ্গে বন্দুকযুদ্ধে এক ডাকাত সর্দার নিহত হয়েছেন বলে জানিয়েছেন সিলেট অতিরিক্ত পুলিশ সুপার জেলা বিশেষ শাখা, মোঃ আমিনুল ইসলাম। নিহত ব্যক্তির নাম মিসবাহ উদ্দিন। রবিবার ভোর রাতে উপজেলার শেওলা ব্রিজের দক্ষিণ পাশের এলাকায় এ ঘটনা ঘটে। নিহত মিসবাহ উদ্দিন জকিগঞ্জ উপজেলার শরিফাবাদ গ্রামের মৃত আলিম উদ্দিনের ছেলে।তাকে ইতোপূর্বে গোয়াইনঘাট থানাধীন জাফলং হতে গ্রেফতার করা হয়েছিলো।পুলিশের দেয়া তথ্য মোতাবেক জানা যায়, ভোর রাতে আন্তঃজেলা ডাকাত দলের সদস্য মিসবাহকে ডাকাতির কাজে ব্যবহৃত অস্ত্র উদ্ধারের জন্য নিয়ে যাওয়ার পথে শেওলা ব্রিজ এলাকায় মিসবার সহযোগিরা তাকে ছিনিয়ে নিতে পুলিশকে লক্ষ্য করে গুলি ছুঁড়ে।এ সময় ডাকাত দলের সাথে পুলিশ বন্দুকযুদ্ধে মিসবাহ গুলিবিদ্ধ হন। গুরুতর অবস্থায় তাকে বিয়ানীবাজার উপজেলা হাসাপাতালে নিয়ে যাওয়া হলে সেখানেই তার মৃত্যু হয়।এ ঘটনায় ৫-৬জন পুলিশ সদস্য আহত হয়েছেন। মিসবাহের বিরুদ্ধে সিলেটের বিভিন্ন থানায় ছয়টি ডাকাতির মামলা রয়েছে বলে জানিয়েছেন ওসি।সিলেট জেলার পুলিশ সুপার জনাব মোহাম্মদ ফরিদ উদ্দিন পিপিএম বলেন, ঘটনার সঙ্গে সংশ্লিষ্ট অপরাপর সহযোগী আসামীদের গ্রেফতারে সিলেট জেলার সকল থানার সমন্বয়ে যৌথ অভিযান পরিচালনার নির্দেশনা ইতিমধ্যে প্রদান করা হয়েছে।</body>
</article>
