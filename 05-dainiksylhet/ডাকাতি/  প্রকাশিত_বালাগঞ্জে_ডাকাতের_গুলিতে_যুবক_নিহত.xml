<article>
  <headline>বালাগঞ্জে ডাকাতের গুলিতে যুবক নিহত</headline>
  <url>http://dainiksylhet.com/details/152906</url>
  <published_at>  প্রকাশিত হয়েছে : ১২:৪৩:২৮,অপরাহ্ন ৩১ মার্চ ২০১৯</published_at>
  <category>ডাকাতি</category>
  <body>বালাগঞ্জ প্রতিনিধি : সিলেটের বালাগঞ্জ উপজেলায় ডাকাতের গুলিতে সাহাব উদ্দিন (২৬) নামে এক যুবক নিহত হয়েছেন। এ সময় আহত হয়েছেন আরও দুজন।রোববার ভোর ৪টার দিকে উপজেলার দেওয়ানবাজার ইউনিয়নের সাম্পারকান্দি গ্রামে এ ঘটনা ঘটে। নিহত সাহাব উদ্দিন সাম্পারকান্দি গ্রামের সুরমান আলীর ছেলে।বালাগঞ্জ থানার ওসি গাজী আতাউর রহমান জানান, সাম্পারকান্দি গ্রামের সুরমান আলী ও সোহরাব আলী মেম্বারের বাড়িতে রাতে একদল ডাকাত হানা দেয়। এ সময় সাহাব উদ্দিন বাধা দিতে গেলে ডাকাতরা গুলি চালায়। এতে সাহাব উদ্দিন গুলিবিদ্ধ হন। পরে ডাকাতরা পালিয়ে গেলে তাকে উদ্ধার করে উপজেলা স্বাস্থ্য কমপ্লেক্সে নিয়ে যাওয়া হয়। পরে সেখানে দায়িত্বরত চিকিৎসক তাকে মৃত ঘোষণা করেন। এ ঘটনায় আরও দুজন আহত হয়েছেন। এটি ডাকাতির কোনো ঘটনা নয়, এটি পরিকল্পিত হত্যাকাণ্ড হতে পারে। তবে ঘটনাটির তদন্ত চলছে বলে জানান ওসি।</body>
</article>
