<article>
  <headline>নির্বাচন কমিশন কথা রাখেনি, চলছে ভোটচুরির মহোৎসব: রিজভী</headline>
  <url>http://dainiksylhet.com/details/131295</url>
  <published_at>  প্রকাশিত হয়েছে : ১:২২:৩৭,অপরাহ্ন ২৬ জুন ২০১৮</published_at>
  <category>ডাকাতি</category>
  <body>দৈনিকসিলেটডেস্ক: গাজীপুরে যে খবর পাচ্ছি তা উদ্বেগ-উৎকণ্ঠার। আমরা চমৎকার নির্বাচন চাইনি। সুষ্ঠু নির্বাচন চেয়েছি। কিন্তু নির্বাচন কমিশন বারবার সরকারের পাতা ফাঁদে পা দিয়ে নির্বাচন আয়োজন করছে। যা সম্পূর্ণ জালিয়াতি ও ভোট ডাকাতির। এখন পর্যন্ত প্রায় শতাধিক কেন্দ্রে দখল, জাল ভোট, এজেন্ট গ্রেপ্তার ও বের করে দেয়া হচ্ছে।বললেন বিএনপির সিনিয়র যুগ্ম মহাসচিব রুহুল কবির রিজভী।মঙ্গলবার সকাল সাড়ে ১১টায় গাজীপুরে ভোট চলাকালে রাজধানীর নয়াপল্টন বিএনপি কেন্দ্রীয় কার্যালয়ে সংবাদ সম্মেলনে তিনি এ কথা জানান।রুহুল কবির রিজভী বলেন, গাজীপুরের নির্বাচন নিয়ে আমরা বার বার যে আশঙ্কা করছিলাম তারই প্রতিফলন দেখতে পাচ্ছি।রিজভী আরও বলেন, আমাদের কাছে খবর এসেছে বিভিন্ন কেন্দ্রে বিএনপির এজেন্টদের বের করে দেয়া হচ্ছে, ভোটারদের ভোট দিতে দেয়া হচ্ছে না। বিভিন্ন কেন্দ্রে ভোটারদের নৌকায় ভোট দিতে বাধ্য করা হচ্ছে। অনেক কেন্দ্রে এজেন্টদের বের করে দিয়ে পুলিশের সহযোগিতায় ছাত্রলীগ, যুবলীগ কর্মীরা নৌকায় সীল মারছে।বিএনপির এ নেতা আরও বলেন, আওয়ামী সন্ত্রাসীরা যা করে পুলিশ সে ভূমিকা পালন করছে। সকাল ৬টা থেকে বিএনপি নেতাকর্মীদের গণগ্রেপ্তার শুরু করে পুলিশ। এভাবে চলছে গাজীপুর সিটি নির্বাচন। মূলত তাদের কাছে সুষ্ঠু নির্বাচন আশা করা যায় না। নির্বাচন কমিশন ভাঙা হাঁড়ির মতো কাজ করছে।</body>
</article>
