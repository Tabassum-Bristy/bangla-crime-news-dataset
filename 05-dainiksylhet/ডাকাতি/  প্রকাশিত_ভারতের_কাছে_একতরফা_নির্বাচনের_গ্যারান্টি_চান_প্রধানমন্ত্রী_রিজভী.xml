<article>
  <headline>ভারতের কাছে একতরফা নির্বাচনের গ্যারান্টি চান প্রধানমন্ত্রী: রিজভী</headline>
  <url>http://dainiksylhet.com/details/129913</url>
  <published_at>  প্রকাশিত হয়েছে : ৩:৪৯:০২,অপরাহ্ন ০৫ জুন ২০১৮</published_at>
  <category>ডাকাতি</category>
  <body>দৈনিকসিলেটডেস্ক:  বিএনপির সিনিয়র যুগ্ম মহাসচিব রুহুল কবির রিজভীর অভিযোগ, প্রধানমন্ত্রী শেখ হাসিনা ভারতের কাছে আগামী নির্বাচন একতরফা করতে গ্যারান্টি চেয়েছেন। মঙ্গলবার (৫ জুন) দুপুরে ঢাকার নয়াপল্টনে বিএনপির কেন্দ্রীয় কার্যালয়ে অনুষ্ঠিত সংবাদ সম্মেলনে তিনি এমন অভিযোগ করেন। সম্প্রতি ভারত সফর শেষে এক সংবাদ সম্মেলনে প্রধানমন্ত্রী বলেছেন, ‘আমরা ভারতকে যা দিয়েছি তা সারা জীবন মনে রাখবে তারা। আমরা তাদের শান্তি ফিরিয়ে দিয়েছি, কোনও প্রতিদান চাই না।’ রিজভীর মন্তব্য, ‘এই বক্তব্যের অর্থ—ভারতের কাছে আগামী নির্বাচন একতরফা করতে গ্যারান্টি চাচ্ছেন শেখ হাসিনা। ভারতের কাছ থেকে একমাত্র এই প্রতিদান আশা করেন তিনি, অন্য কিছু নয়।’গতকাল সোমবার এক ইফতার মাহফিলে প্রধানমন্ত্রী শেখ হাসিনা বলেন, ‘দেশ এগিয়ে যাচ্ছে। দেশের গণতন্ত্র এখন সুদৃঢ় ভিত্তির ওপর দাঁড়িয়ে আছে, অর্থনীতিও যথেষ্ট শক্তিশালী।’ রিজভীর মতে, ‘এই বক্তব্য জনগণের সঙ্গে শ্রেষ্ঠ তামাশা। দেশ এগিয়ে যাচ্ছে ঠিকই, তবে তা পেছনের দিকে।’আওয়ামী লীগ আবারও একটি ভোটারবিহীন নির্বাচন ও ভোট ডাকাতির ষড়যন্ত্রের অংশ হিসেবে খালেদা জিয়াকে মিথ্যা সাজানো মামলায় আটকে রেখেছে বলে অভিযোগ করেন বিএনপির এই নেতা। তিনি বলেন, ‘শেখ হাসিনার এই ইচ্ছা আর পূরণ হবে না। কারণ, মানুষ তাদের ভোটের অধিকার ফিরে পেতে বদ্ধপরিকর। কঠোর আন্দোলনের মাধ্যমেই গণতন্ত্র মুক্তি পাবে, গণতান্ত্রিক সরকার প্রতিষ্ঠিত হবে। আর তা হবে খালেদা জিয়ার নেতৃত্বেই।’সরকারের বেপরোয়া লুটপাটের নীতির কারণেই সড়ক-মহাসড়কের দুর্দশার জন্য প্রতিদিন গড়ে ১৬ থেকে ২০ জন মানুষ সড়কে নিহত হচ্ছেন দাবি করে রিজভী বলেন, ‘এটা আমার কথা নয়, বিশেষজ্ঞরাই বলছেন।’সাবেক এই ছাত্রনেতার ভাষ্য, ‘সারাদেশে সড়ক-মহাসড়ক এখন ছোট ছোট খালে পরিণত হয়েছে। বর্তমান সরকারের উন্নয়ন শুধু সাইনবোর্ডে শোভা পায়। দেশে সড়ক-মহাসড়ক ও গ্রামীণ সড়ক মিলে ৮৫ হাজার কিলোমিটার সড়কে বিরাজ করছে বেহাল দশা। সড়কে দুর্ভোগের আশঙ্কায় ঈদে বাড়ি যেতে পারবে কিনা তা নিয়ে চিন্তিত লাখ লাখ মানুষ। বিকল্প হিসেবে তারা ট্রেনের টিকিটের পেছনে ছুটলেও কাঙ্ক্ষিত টিকিট পাচ্ছেন না।’</body>
</article>
