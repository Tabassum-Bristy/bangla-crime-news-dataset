<article>
  <headline>নির্বাচনকে স্বীকৃতি না দিতে ড. কামালের আহ্বান</headline>
  <url>http://dainiksylhet.com/details/146327</url>
  <published_at>  প্রকাশিত হয়েছে : ১:৫০:২৯,অপরাহ্ন ০২ জানুয়ারি ২০১৯</published_at>
  <category>ডাকাতি</category>
  <body>দৈনিকসিলেটডেস্ক: একাদশ জাতীয় সংসদ নির্বাচনের ফলাফল প্রত্যাখ্যানের পর, নতুন সরকারকে স্বীকৃতি না দেয়ার জন্য আন্তর্জাতিক সম্প্রদায়ের প্রতি আহ্বান জানিয়েছেন জাতীয় ঐক্যফ্রন্টের আহ্বায়ক ড. কামাল হোসেন। জার্মানিভিত্তিক আন্তর্জাতিক গণমাধ্যম ডয়চে ভেলেকে দেয়া এক স্বাক্ষাৎকারে তিনি এ আহ্বান জানান৷ড. কামাল বলেন, ‘প্রশ্নবিদ্ধ এ নির্বাচনকে বৈধতা দিয়ে প্রধান নির্বাচন কমিশনার কে এম নুরুল হুদা নিজের গ্রহণযোগ্যতা হারিয়েছেন। আমি আশা করি, জাতিসংঘসহ আন্তর্জাতিক সম্প্রদায় বাংলাদেশের জনগণের মতামতের প্রতি শ্রদ্ধা রেখে এ ভোট ডাকাতির নির্বাচনকে কোনোভাবেই স্বীকৃতি দেবে না।’তিনি আরও বলেন, ‘প্রহসনের এ নির্বাচনে জনগণের মতামতের কোনো প্রতিফলনই ঘটেনি।’ এই নির্বাচনকে সরকারের একটি ‘পাতানো নির্বাচন’ বলেও দাবি করেন প্রবীণ এই রাজনীতিবিদ।জাতীয় ঐক্যফ্রন্ট কোনো আন্দোলনে যাবে কি না- এমন প্রশ্নের জবাবে ড. কামাল হোসেন বলেন, আমরা ৩০ ডিসেম্বরই পাতানো এ নির্বাচন প্রত্যাখ্যান করে নতুন করে তফসিল ঘোষণা ও পুনরায় নির্বাচন অনুষ্ঠানের দাবি জানিয়েছি। ঐক্যফ্রন্টের অন্য নেতাদের সঙ্গে বসে সিদ্ধান্ত নিয়ে নতুন করে পরবর্তী কর্মসূচি ঘোষণা করা হবে বলে জানান তিনি।প্রসঙ্গত, গত ৩০ ডিসেম্বর একাদশ জাতীয় সংসদ নির্বাচনের ভোট হয়। ২৯৮ আসনের ফলাফলে দেখা গেছে- ২৮৮টিতে আওয়ামী লীগ ২৫৯, জাতীয় পার্টি ২০, ওয়ার্কার্স পার্টি তিন, জাসদ দুই, বিকল্পধারা দুই, তরিকত ফেডারেশন এক, জাতীয় পার্টির (জেপি) একজন জয়ী হয়েছেন। বিএনপি জোট অর্থাৎ জাতীয় ঐক্যফ্রন্ট পেয়েছে মাত্র সাতটি (বিএনপি পাঁচ, গণফোরাম দুই) আসন। স্বতন্ত্রসহ অন্যরা জয় পেয়েছেন তিনটি আসনে।নির্বাচনকে ‘প্রহসন ও ভোট ডাকাতি’র বলে দাবি করে আসছে ড. কামালের নেতৃত্বাধীন জাতীয় ঐক্যফ্রন্ট।</body>
</article>
