<article>
  <headline>সায়েম নিহতের ঘটনায় তীব্র নিন্দা ও শোক সিলেট জেলা বিএনপির</headline>
  <url>http://dainiksylhet.com/details/146184</url>
  <published_at>  প্রকাশিত হয়েছে : ৫:৫৫:১৭,অপরাহ্ন ৩১ ডিসেম্বর ২০১৮</published_at>
  <category>ডাকাতি</category>
  <body>দৈনিকসিলেটডেস্ক: সিলেটের বালাগঞ্জ উপজেলার পশ্চিম গৌরীপুর ইউনিয়নের আজিজপুর বিদ্যালয় কেন্দ্রে ভোট ডাকাতি প্রতিরোধের সময় পুলিশ ও আওয়ামী সন্ত্রাসীদের গুলিতে উপজেলা ছাত্রদলের সাধারণ সম্পাদক সায়েম আহমদ সুহেল নিহত হওয়ার ঘটনায় তীব্র নিন্দা এবং গভীর শোক প্রকাশ করেছেন সিলেট জেলা বিএনপির নেতৃবৃন্দ।সোমবার গণমাধ্যমে পাঠানো এক সংবাদ বিজ্ঞপ্তিতে সিলেট জেলা বিএনপির সভাপতি আবুল কাহের চৌধুরী শামীম ও সাধারণ সম্পাদক আলী আহমদ নিন্দা জানিয়ে বলেন, প্রহসনের নির্বাচনের মাধ্যমে স্বৈরাচারী আওয়ামী লীগ জাতির সাথে প্রতারণা ও বেঈমানী করেছে। তারা প্রতিটি ভোটকেন্দ্রে আইনশৃঙ্খলা বাহিনীকে সাথে নিয়ে ভোট ডাকাতি করেছে। তারা ভোট ডাকাতিকালে সাধারণ ভোটার ও বিএনপি নেতাকর্মীদের ওপর হামলা ও গুলি চালিয়। বালাগঞ্জের আজিজপুর স্কুলে ভোট ডাকাতির সময় পুলিশ ও আওয়ামী সন্ত্রাসীরা একযোগে ভোটারদের ওপর হামালা ও গুলি চালায়। তাদের গুলিতে নির্মমভাবে প্রাণ হারান বালাগঞ্জ উপজেলা ছাত্রদলের সাধারণ সম্পাদক সায়েম আহমদ সুহেল। আমরা এ জঘন্য ও বর্বর হামলার তীব্র নিন্দা জানাই। পুলিশ ও আওয়ামী সন্ত্রাসীরা নির্বিচারে মানুষ হত্যা করে প্রমাণ করেছে তারা গণতন্ত্র ও আইনের শাসনের প্রতি একবিন্দুও আস্তাশীল নয়। আমরা এ প্রহসনের নির্বাচন বাতিল করে অবিলম্বে নির্দলীয় সরকারের অধীনে সুষ্ঠু নির্বাচনের দাবি জানাচ্ছি এবং এ হত্যাকান্ডের বিচার দাবি করছি। বিবৃতিতে নেতৃবৃন্দ শোক প্রকাশ করে নিহত সায়েমের শোকসন্তপ্ত পরিবার-পরিজনের প্রতি গভীর সমবেদনা জানান।এদিকে পৃথক বিবৃতিতে ভোট ডাকাতি প্রতিরোধের সময় পুলিশ ও আওয়ামী সন্ত্রাসীদের গুলিতে উপজেলা ছাত্রদলের সাধারণ সম্পাদক সায়েম আহমদ সুহেল নিহত হওয়ায় তীব্র নিন্দা জানিয়ে নিহতের শোকসন্তপ্ত পরিবার-পরিজনের প্রতি গভীর সমবেদনা জানিয়েছেন সিলেট-৩ আসনে বিএনপির প্রার্থী ও দলটির কেন্দ্রীয় নির্বাহী কমিটির সদস্য আলহাজ্ব শফি আহমদ চৌধুরী এবং বালাগঞ্জ উপজেলা বিএনপির সভাপতি কামরুল হুদা জায়গীরদার ও সাধারণ সম্পাদক মুজিবুর রহমান মুজিব।নিহত সায়েমের নামাযে জানাযা আজ মঙ্গলবার বালাগঞ্জের পশ্চিম গৌরীপুর ইউনিয়নের নলজুর গ্রামের দক্ষিণের মাঠে অনুষ্ঠিত হবে।</body>
</article>
