<article>
  <headline>শপথ নিলেন বিএনপির জাহিদুর</headline>
  <url>http://dainiksylhet.com/details/154500</url>
  <published_at>  প্রকাশিত হয়েছে : ২:০১:০৪,অপরাহ্ন ২৫ এপ্রিল ২০১৯</published_at>
  <category>ডাকাতি</category>
  <body>দৈনিকসিলেটডেস্ক:  একাদশ সংসদ নির্বাচনে জয়ী ৩০০ প্রার্থীর মধ্যে গণফোরামের সুলতান মনসুর ও মোকাব্বির খানের পর এবার শপথ নিলেন ধানের শীষের জাহিদুর রহমান। ঠাকুরগাঁও-৩ আসন থেকে নির্বাচন করে বিজয়ী হয়েছিলেন তিনি। একাদশ জাতীয় সংসদ নির্বাচনে বিএনপি থেকে যে ছয়জন নির্বাচিত হয়েছিলেন তাদের মধ্যে তিনিই প্রথম শপথ নিলেন। তবে শুরু থেকেই বিএনপি ও ঐক্যফ্রন্টের পক্ষ থেকে বলা হচ্ছিল তাদের কেউ শপথ নেবেন না। স্পিকার শিরীন শারমিন চৌধুরী বৃহস্পতিবার দুপুর সোয়া ১২টার দিকে জাতীয় সংসদ ভবনে তার দফতরে জাহিদুর রহমানকে শপথবাক্য পাঠ করান।একাদশ সংসদ নির্বাচনে জয়ী ৩০০ প্রার্থীর মধ্যে জাহিদুরকে নিয়ে মোট ২৯৫ জন এ পর্যন্ত শপথ নিলেন। বিএনপি থেকে নির্বাচিত ছয়জনের পাঁচজন এখন বাকি থাকল।বৃহস্পতিবার সকালে জাহিদুর রহমান শপথ নেয়ার বিষয়ে তার আগ্রহের কথা জানিয়ে চিঠি লেখেন। তখন বিষয়টি নিয়ে পরিষ্কার কোনো তথ্য পাওয়া যাচ্ছিল না। পরে স্পিকারের একান্ত সচিব এম এ কামাল বিল্লাহ চিঠির বিষয়টি নিশ্চিত করেন।এরআগে ঐক্যফ্রন্টের সুলতান মনসুর ও মোকাব্বির খানের শপথের আগেই তাদের শপথ নেয়ার বিষয়ে তথ্য পাওয়া গিয়েছিল। তবে জাহিদুর রহমান বেশ চুপিসারেই শপথের পথে এগিয়ে গেলেন।গত ৩০ ডিসেম্বর ওই নির্বাচনে অংশ নিয়ে মাত্র ছয়টি আসনে জয় পায় বিএনপি। আর গণফোরামের দুটি মিলিয়ে ঐক্যফ্রন্ট পায় মোট আটটি আসন।নির্বাচনে ‘ভোট ডাকাতির’ অভিযোগ তুলে পুনর্নির্বাচনের দাবি তোলে তারা। নির্বাচিতরা সংসদ সদস্য হিসেবে শপথ নেবে না বলেও ঘোষণা দেওয়া হয় বিএনপি ও ঐক্যফ্রন্টের পক্ষ থেকে। কিন্তু ধানের শীষ প্রতীকে ভোট করে জয়ী হওয়া গণফোরামের সুলতান মনসুর গত ৭ মার্চ শপথ নিয়ে এরইমধ্যে সংসদ অধিবেশনে যোগ দিয়েছেন। পরে শপথ নিয়ে গতকাল সংসদে যোগ দিয়েছেন মোকাব্বিরও।</body>
</article>
