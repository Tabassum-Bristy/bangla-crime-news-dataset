<article>
  <headline>মির্জা ফখরুলের শূন্য আসনে নৌকার প্রার্থী নিকেতা</headline>
  <url>http://dainiksylhet.com/details/156063</url>
  <published_at>  প্রকাশিত হয়েছে : ১১:১০:০৯,অপরাহ্ন ১৯ মে ২০১৯</published_at>
  <category>ডাকাতি</category>
  <body>দৈনিকসিলেটডেস্ক:  বিএনপির মহাসচিব মির্জা ফখরুল ইসলাম আলমগীর শপথ না নেয়ায় শূন্য ঘোষণা হওয়া বগুড়া-৬ আসনে অনুষ্ঠেয় উপনির্বাচনে আওয়ামী লীগ নিজেদের প্রার্থী চূড়ান্ত করেছে। বগুড়া সদর এলাকা নিয়ে গঠিত ওই আসনে আগামী ২৪ জুনের উপনির্বাচনে নৌকা প্রতীক নিয়ে লড়বেন জেলা আওয়ামী লীগের যুগ্ম সাধারণ সম্পাদক টি জামান নিকেতা।রবিবার সন্ধ্যায় আওয়ামী লীগ সভানেত্রী প্রধানমন্ত্রী শেখ হাসিনার সরকারি বাড়ি গণভবনে দলের সংসদীয় মনোনয়ন বোর্ডের এক সভায় এ সিদ্ধান্ত হয়।একই সাথে পঞ্চম ধাপে অনুষ্ঠেয় ১৬টি উপজেলার নির্বাচনে প্রার্থী চূড়ান্ত করে আওয়ামী লীগ।গত ৩০ ডিসেম্বরের জাতীয় সংসদ নির্বাচনে বিএনপি এবং ঐক্যফ্রন্ট থেকে যারা জয়ী হয়েছিলেন তাদের মধ্যে মির্জা ফখরুল ছাড়া সবাই নির্দিষ্ট সময়ের মধ্যে শপথ নিয়েছেন।নির্বাচিত এমপিদের শপথ নেবার সময়সীমার শেষদিনেও শপথ না নেওয়ায় তার সংসদীয় আসনটি ইতিমধ্যেই শূন্য ঘোষণা করে দিয়েছেন স্পিকার শিরিন শারমিন চৌধুরী। নিয়ম অনুযায়ী, ওই আসনে এখন উপনির্বাচন হবে।গত ৩০ ডিসেম্বর অনুষ্ঠিত একাদশ সংসদ নির্বাচনে বগুড়া-৬ আসনে আওয়ামী লীগের কোনো প্রার্থী ছিল না। মহাজোট থেকে প্রার্থী ছিলেন জাতীয় পার্টির নুরুল ইসলাম ওমর।ধানের শীষ প্রতীকে ওই আসনে নির্বাচন করে বিজয়ী হয়েছিলেন বিএনপির মহাসচিব মির্জা ফখরুল ইসলাম আলমগীর।ভোট ডাকাতির অভিযোগ তোলার পর নানা নাটকীয়তার মধ্যে বিএনপি থেকে নির্বাচিত পাঁচজন শপথ নিলেও নেননি মহাসচিব ফখরুল। ফলে ওই আসনটি শূন্য ঘোষণা করে নতুন নির্বাচনের তারিখ দেয় নির্বাচন কমিশন।এই উপ-নির্বাচনে বিএনপি অংশ নেবে কি না, তা এখনও নিশ্চিত নয়।বিএনপির প্রতিষ্ঠাতা জিয়াউর রহমানের বাড়ি বগুড়ার এই আসনটি তার স্ত্রী ও দলটির চেয়ারপারসন খালেদা জিয়ার আসন হিসেবেই পরিচিত। ১৯৯১ সাল থেকে বরাবরই ওই আসন থেকে নির্বাচিত হয়ে আসছিলেন।দুর্নীতির মামলায় দণ্ড নিয়ে কারাবন্দি খালেদা জিয়া এবার নির্বাচন করতে পারেননি বলে দলের মহাসচিব প্রার্থী হয়েছিলেন।</body>
</article>
