<article>
  <headline>৯নং ওয়ার্ডের দুটি কেন্দ্রে পুনরায় ভোট গ্রহণের দাবি</headline>
  <url>http://dainiksylhet.com/details/134974</url>
  <published_at>  প্রকাশিত হয়েছে : ৯:০০:৩৯,অপরাহ্ন ০১ আগস্ট ২০১৮</published_at>
  <category>ডাকাতি</category>
  <body>দৈনিকসিলেটডটকম:সিলেট সিটি করপোরেশনের (সিসিক) ৯নং ওয়ার্ডের দুটি কেন্দ্রে পুনরায় ভোট গ্রহণের দাবি জানিয়েছেন কাউন্সিলর পদপ্রার্থী নজরুল ইসলাম বাবুল। এ কেন্দ্র দুটি হচ্ছে সিলেট ইনক্লুসিভ স্কুল (এতিম স্কুল) এবং পাঠানটুলা দ্বিপাক্ষিক উচ্চবিদ্যালয়। মঙ্গলবার বিকেলে নগরীর একটি হোটেলের সম্মেলন কক্ষে আয়োজিত সংবাদ সম্মেলনে এমন দাবি জানান তিনি। এ কেন্দ্র দুটিতে ‘জবরদখল, সন্ত্রাস ও ভোট ডাকাতি’ হয়েছে বলে দাবি করেছেন নজরুল ইসলাম বাবুল। সিসিকের ৯নং ওয়ার্ডে রেডিও প্রতীক নিয়ে কাউন্সিলর পদপ্রার্থী ছিলেন নজরুল ইসলাম বাবুল। তার প্রতিদ্বন্দ্বি ছিলেন ঠেলাগাড়ি প্রতীকের মখলিছুর রহমান কামরান। নির্বাচনে বেসরকারিভাবে কামরান বিজয়ী হয়েছেন। গতকাল সংবাদ সম্মেলনে লিখিত বক্তব্যে নজরুল ইসলাম বাবুল বলেন, সিসিকের ৯নং ওয়ার্ডে কাউন্সিলর পদপ্রার্থী মখলিছুর রহমান কামরান ‘কেন্দ্র দখল, সন্ত্রাস ও ভোট ডাকাতির মাধ্যমে’ বিজয় ছিনিয়ে নিয়েছেন । উপরোক্ত দুই কেন্দ্রে সুষ্ঠু ও নিরপেক্ষ ভোট গ্রহণ হয়নি বলেও দাবি তার। এজন্য নজরুল ইসলাম বাবুল ওই দুই কেন্দ্রে কাউন্সিলর পদের ফলাফল বাতিল করে পুনরায় ভোট গ্রহণের দাবি জানিয়েছেন। পুনরায় ভোট গ্রহণ হলে তিনি বিজয়ী হবেন বলেও উল্লেখ করেন বাবুল। সংবাদ সম্মেলনে বাগবাড়ি এলাকার মেম্বার আব্দুল আউয়াল, খুলিয়াপাড়ার শামীম আহমদ, বাগবাড়ির দুলাল মিয়া, আখালিয়ার রুমানা বেগম, রুশনী বেগম, যুবলীগ নেতা রেজাউল ইসলাম রেজা, তোফায়েল আহমদ, আব্দুল কাইয়ুম, আবুল হাসনাত বুলবুল প্রমুখ উপস্থিত ছিলেন।সিলেটভিউ২৪ডটকম/৩১ জুলাই ২০১৮/ইআ</body>
</article>
