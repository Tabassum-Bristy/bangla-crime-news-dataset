<article>
  <headline>তিন জেলায় র‌্যাবের সঙ্গে ‘বন্দুকযুদ্ধে’ নিহত ৩</headline>
  <url>http://dainiksylhet.com/details/136791</url>
  <published_at>  প্রকাশিত হয়েছে : ১১:৩৫:৩৭,অপরাহ্ন ২৮ আগস্ট ২০১৮</published_at>
  <category>ডাকাতি</category>
  <body>দৈনিকসিলেটডেস্ক: র‌্যাবের সঙ্গে ‘বন্দুকযুদ্ধে’ নাটোরে এক মাদক ব্যবসায়ী, বরগুনায় এক জলদস্যু ও গাজীপুরে অজ্ঞাত এক যুবক নিহত হয়েছেন। সোমবার রাত ও মঙ্গলবার ভোরে এসব বন্দুকযুদ্ধের ঘটনা ঘটে।নাটোরনাটোরের লালপুরে র‌্যাবের সঙ্গে একদল মাদক ব্যবসায়ীর ‘বন্দুকযুদ্ধে’ মেহের আলী (৩৫) নামে এক ব্যক্তি নিহত হয়েছেন। সোমবার দিবাগত রাত আড়াইটার দিকে উপজেলার চামটিয়া এলাকায় ‘বন্দুকযুদ্ধের’ এ ঘটনা ঘটে।র‌্যাব-৫ নাটোর ক্যাম্পের কোম্পানি কমান্ডার মেজর শিবলী জানান, গোপন সংবাদের ভিত্তিতে চামটিয়া এলাকায় অভিযানে যায় র‌্যাবের একটি দল। এ সময় তাদের সঙ্গে মাদক ব্যবসায়ীদের গুলিবিনিময় হয়। একপর্যায়ে মাদক ব্যবসায়ীরা পালিয়ে যায়। পরে ঘটনাস্থলে মেহের আলীকে গুলিবিদ্ধ অবস্থায় পড়ে থাকতে দেখা যায়। তাকে উদ্ধার করে লালপুর উপজেলা স্বাস্থ্য কমপ্লেক্সে নিয়ে গেলে চিকিৎসকরা মৃত ঘোষণা করেন।তিনি জানান, মেহের আলী একজন চিহ্নিত মাদক ব্যবসায়ী। তার বিরুদ্ধে হত্যা, ডাকাতি ও মাদকসহ ১৪টি মামলা রয়েছে।ঘটনাস্থল থেকে বিপুল পরিমাণ অস্ত্র-গুলি জব্দ করা হয়েছে বলেও জানিয়েছেন মেজর শিবলী।বরগুনাবরগুনায় র‌্যাবের সঙ্গে ‘বন্দুকযুদ্ধে’ সুন্দরবন কেন্দ্রীক জলদস্যু নওয়া বাহিনীর প্রধান রফিকুল ইসলাম রানা (৩৬) নিহত হয়েছেন।মঙ্গলবার সকালে বরগুনার পাথরঘাটা উপজেলার সুন্দরবন সংলগ্ন বলেশ্বর নদের মাঝেরচরে এ বন্দুকযুদ্ধের ঘটনা ঘটে। এ সময় ঘটনাস্থল থেকে দুটি বন্দুক, একটি ওয়ান শুটারগানসহ বেশকিছু দেশীয় অস্ত্র উদ্ধার করেছে র‌্যাব।র‌্যাব-৮ এর সিইও আতিকা ইসলাম জানান, গোপন সংবাদের ভিত্তিতে জলদস্যু নির্মূলে বলেশ্বর নদের মাঝেরচর এলাকায় অভিযান চালায় র‌্যাব-৮ এর সদস্যরা। এ সময় র‌্যাবের উপস্থিতি টের পেয়ে র‌্যাবকে লক্ষ্য করে গুলি ছোড়ে জলদস্যু নওয়া বাহিনীর সদস্যরা।আত্মরক্ষার জন্য পাল্টা গুলি চালায় র‌্যাব সদস্যরাও। দু’পক্ষের গুলি বিনিময়ের এক পর্যায়ে জলদস্যু বাহিনীর সদস্যরা পিছু হটলে, ঘটনাস্থলে তল্লাশি চালিয়ে রানার গুলিবিদ্ধ মৃতদেহ উদ্ধার করে র‌্যাব।সিইও আতিকা ইসলাম আরো জানান, বন্দুকযুদ্ধে নিহত রানা এক সময়ের সুন্দরবন কেন্দ্রীক জলদস্যু নওয়া বাহিনীর সদস্য ছিলেন। পরে র‌্যাবের কাছে নওয়া বাহিনীর সকল সদস্য আত্মসমর্পণ করলেও রানা করেননি। পরে তিনি নিজেই সুন্দরবনে নওয়া বাহিনী নামেই আরেকটি জলদস্যু বাহিনী গঠন করে জেলে অপহরণ এবং মুক্তিপণ বানিজ্যে জড়িয়ে পড়েন। রানার মরদেহ পাথরঘাটা থানায় হস্তান্তর করা হয়েছে।গাজীপুরগাজীপুর মহানগরীর টঙ্গীতে র‌্যাবের সঙ্গে ‘বন্দুকযুদ্ধে’ এক যুবক নিহত হয়েছেন। টঙ্গী থানার ওসি কামাল হোসেন বিষয়টি নিশ্চিত করেছেন।সোমবার রাত ৩টার দিকে টঙ্গীর মুদাফায় প্রত্যাশা মাঠ এলাকায় এ ঘটনা ঘটে। নিহতের বয়স আনুমানিক ৩০। তবে তার নাম-পরিচয় জানা যায়নি।র‌্যাব জানায়, একদল সন্ত্রাসীর অবস্থানের খবর পেয়ে প্রত্যাশা মাঠ এলাকায় অভিযানে যায় র‌্যাব। এ সময় সন্ত্রাসীরা র‌্যাবকে লক্ষ্য করে গুলি করলে র‌্যাবও পাল্টা গুলি করে।এক পর্যায়ে সন্ত্রাসীরা পিছু হটলে একজনকে গুলিবিদ্ধ অবস্থায় পাওয়া যায়। তাকে উদ্ধার করে টঙ্গীর শহীদ আহসান উল্লাহ মাস্টার জেনারেল হাসপাতালে নিয়ে গেলে সেখানে কর্তব্যরত চিকিৎসক মৃত ঘোষণা করেন।গোলাগুলির সময় র‌্যাবের এক সদস্য আহত হলে তাকে টঙ্গী হাসপাতালে প্রাথমিক চিকিৎসা দেয়া হয় বলেও জানিয়েছে র‌্যাব।এছাড়া ঘটনাস্থল থেকে চার রাউন্ড গুলিসহ একটি বিদেশি পিস্তল, বিপুল পরিমাণ ইয়াবা ও কয়েক বোতল ফেনসিডিল উদ্ধার করা হয়েছে।</body>
</article>
