<article>
  <headline>কানাইঘাটে ডাকাতের গুলিতে নিহতের ঘটনায় পাইপগান গুলিসহ সরঞ্জাম উদ্ধার</headline>
  <url>http://dainiksylhet.com/details/125863</url>
  <published_at>  প্রকাশিত হয়েছে : ১:১৪:৩০,অপরাহ্ন ২১ এপ্রিল ২০১৮</published_at>
  <category>ডাকাতি</category>
  <body>কানাইঘাট প্রতিনিধি: কানাইঘাটে ডাকাতের গুলিতে নিহতের ঘটনায় পুলিশের শ্বাসরুদ্ধকর অভিযানে এক ব্যক্তিসহ বিপুল পরিমান ডাকাতির সরঞ্জাম উদ্ধার করা হয়েছে। ঘটনার সাথে জড়িতদের গ্রেফতার করে আইনের আওতায় নিয়ে আসতে থানা পুলিশের পক্ষ থেকে বৃহস্পতিবার রাত থেকে অভিযান শুরু হয়। ঘটনার সাথে জড়িত সন্দেহে ছোটদেশ গ্রামের মৃত আফতাব উদ্দিনের ছেলে নাজিম উদ্দিনকে বৃহস্পতিবার আটক করা হয়। তার দেওয়া তথ্য অনুযায়ী ঐদিন আরেক জনকে গ্রেফতার করে কানাইঘাট থানা পুলিশ।তাদের দেওয়া তথ্য মতে শুক্রবার সন্ধ্যায় কানাইঘাট থানার অফিসার ইনচার্জ মোঃ আব্দুল আহাদের নেতৃত্বে পুলিশের একটি দল জকিগঞ্জ উপজেলা বীরশ্রী ইউপির পুর্ব খালপার গ্রামে অভিযান চালিয়ে এক জনকে আটক করেন। পরে একই উপজেলার বারহাল ইউপির বিলবাড়ী গ্রামের এনাম আহমদ চৌধুরীর বাড়িতে ভাড়াটিয়ে হিসেবে থাকা এক ব্যক্তির ঘরে অভিযান পরিচালনা করে তাকে না পেয়ে তার স্ত্রীকে আটক করে পুলিশ। এসময় এ বাড়ি থেকে একটি পাইপগান, ৫রাউন্ড গুলি সহ বিপুল পরিমান ডাকাতির সরঞ্জাম উদ্ধার করা হয়। পুলিশের শ্বাসরুদ্ধকর অভিযানের খবর পেয়ে এলাকার শতাধিক উৎসুক জনতা ভীড় করেন। এ সময় ইউপি চেয়ারম্যান মোস্তাক আহমদ চৌধুরী, ইউপি সদস্য সুমন আহমদ, মখদম আলী সহ অনেকেই উপস্থিত ছিলেন।উল্লেখ্য, কানাইঘাট উপজেলার ৬নং সদর ইউনিয়নের ছোটদেশ আগফোদ গ্রামে এক প্রবাসীর বাড়িতে বৃহস্পতিবার ভোরে ডাকাতের ছোড়া গুলিতে ইবজাল উদ্দিন (৪৫) নামে এক যুবক নিহত হয়েছেন। নিহত ইবজাল উদ্দিন ছোটদেশ আগফোদ গ্রামের জলিল মিয়ার ছেলে।</body>
</article>
