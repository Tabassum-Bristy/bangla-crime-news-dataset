<article>
  <headline>ঢাকা ও মাদারীপুরে ‘বন্দুকযুদ্ধে’ নিহত ২</headline>
  <url>http://dainiksylhet.com/details/138785</url>
  <published_at>  প্রকাশিত হয়েছে : ১২:১৫:১৮,অপরাহ্ন ২৪ সেপ্টেম্বর ২০১৮</published_at>
  <category>ডাকাতি</category>
  <body>দৈনিকসিলেটডেস্ক : রাজধানীর মিরপুর ও মাদারীপুর সদরে ‘বন্দুকযুদ্ধে’ মাদক বিক্রেতা ও একাধিক মামলার আসামির মৃত্যু হয়েছে। সোমবার ভোরে পৃথক এ বন্দুকযুদ্ধ হয়।র‌্যাবের আইন ও গণমাধ্যম শাখার সিনিয়র সহকারী পরিচালক এএসপি মিজানুর রহমান জাগো নিউজকে বলেন, একদল মাদকবিক্রেতা একত্রিত হয়েছে এমন গোয়েন্দা তথ্যের ভিত্তিতে ভোরে র‌্যাব-২ সদস্যরা মিরপুর বেড়িবাঁধ এলাকায় অভিযানে যায়। এ সময় মাদক বিক্রেতারা র‌্যাব সদস্যদের লক্ষ্য করে গুলি ছুড়তে থাকে। আত্মরক্ষার্থে র‌্যাবও পাল্টা গুলি ছোড়ে। এতে এক মাদক বিক্রেতার মৃত্যু হয়।তাৎক্ষণিক তার পরিচয় জানা যায়নি। এ সময় র‌্যাবের দুই সদস্যও আহত হন। ঘটনাস্থল থেকে দুটি বিদেশি পিস্তল ও বিপুল পরিমাণ মাদকদ্রব্য উদ্ধার করা হয়েছে।এদিকে মাদারীপুর পুলিশ সুপার (এসপি) সুব্রত কুমার হালদার জানান, সদর উপজেলার শিরখাড়া এলাকায় ভোরে একদল ডাকাত ডাকাতির প্রস্তুতি নিচ্ছে-এমন সংবাদের ভিত্তিতে গোয়েন্দা পুলিশ ঘটনাস্থলে গেলে ডাকাতরা গুলি ছোড়ে। এ সময় আত্মরক্ষার্থে পুলিশও পাল্টা গুলি ছোড়ে। গোলাগুলির এক পর্যায়ে ডাকাত দল পালিয়ে যায়। ঘটনাস্থলে গুলিবিদ্ধ অবস্থায় আলীম মোল্লা ওরফে আলী মোল্লা নামে একজন নিহত হন। মাদারীপুর ও রংপুরসহ বিভিন্ন থানায় তার বিরুদ্ধে একাধিক ডাকাতি ও চুরির মামলা রয়েছে। তিনি ডাসার থানার পূর্ব কমলাপুর গ্রামের সামসুল হক মোল্লার ছেলে। ঘটনাস্থল থেকে একটি পাইপগান উদ্ধার করা হয়েছে। এ ছাড়া মরদেহ উদ্ধার করে ময়নাতদন্তের জন্য মাদারীপুর সদর হাসপাতাল মর্গে পাঠানো হয়েছে বলেও জানান এসপি সুব্রত কুমার।</body>
</article>
