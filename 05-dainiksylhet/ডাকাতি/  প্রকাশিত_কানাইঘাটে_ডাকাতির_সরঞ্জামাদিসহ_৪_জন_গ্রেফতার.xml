<article>
  <headline>কানাইঘাটে ডাকাতির সরঞ্জামাদিসহ ৪ জন গ্রেফতার</headline>
  <url>http://dainiksylhet.com/details/108460</url>
  <published_at>  প্রকাশিত হয়েছে : ৭:৫৩:৫৯,অপরাহ্ন ২৩ সেপ্টেম্বর ২০১৭</published_at>
  <category>ডাকাতি</category>
  <body>শাহীন আহমদ,কানাইঘাট প্রতিনিধি: কানাইঘাট দিঘীরপাড় পূর্ব ইউপি মাছুগ্রাম এলাকায় ডাকাতির প্রস্তুতি কালে কানাইঘাট থানা পুলিশ দেশীয় ধারালো অস্ত্র, একটি ভূয়া নাম্বারপ্লেট লাগানো পিকআপ সহ ৪ জনকে  আটক করেছে। ধারনা করা হচ্ছে তারা  পেশাদার ডাকাত।  বৃহস্পতিবার গভীর রাতে এ ৪ ডাকাতকে স্থানীয় সড়কের বাজার থেকে গ্রেফতার করে পুলিশ। জানা যায়, একটি পিকআপ গাড়ী নিয়ে গ্রেফতারকৃত ডাকাতরা স্থানীয় মাছুগ্রাম এলাকায় ডাকাতির প্রস্তুতি নিলে স্থানীয় লোকজন বিষয়টি টেরপেয়ে তাদের ধাওয়া করেন। এ সময় ঐ এলাকায় প্যাট্রোল ডিউটিরত থানার এসআই রাজীব মন্ডলের নেতৃত্বে একদল পুলিশ ডাকাতদের পিছু নিয়ে সড়কের বাজার থেকে তাদের গ্রেফতার করতে সক্ষম হন। এ সময় ডাকাতদের কাছ থেকে একটি ধারালো তরবারি, খাসিয়া দা, ছুরা, লোহার রড, সাবল, মেগ লাইট, রশি, দুইটি গামছা ও লেমিনিটিং করা সিলেট-মেট্রো-ন-১১-০২৬৫ খোলা নাম্বার প্লেইট উদ্ধার করে পুলিশ। গ্রেফতারকৃত ডাকাতরা হলো কানাইঘাট উপজেলার মিকিরপাড়া গ্রামের আব্দুল খালিকের পুত্র আসকর আলী @ আসকার আলী, এরালীগুল গ্রামের সিরাজুল হকের পুত্র হেলাল আহমদ, গোলাপগঞ্জ উপজেলার বড়গ্রামের সফর উদ্দিনের পুত্র নাজিম উদ্দিন, বিয়ানীবাজার উপজেলার দক্ষিণ ফারিহাবহর গ্রামের মৃত ফজর আলীর পুত্র কুখ্যাত ডাকাত মনসুর আলম। কানাইঘাট থানার অফিসার ইনচার্জ মোঃ আব্দুল আহাদ জানিয়েছেন, থানা পুলিশের হাতে গ্রেফতারকৃত ৪ ডাকাতের বিরুদ্ধে সিলেটের বিভিন্ন থানায় একাধিক মামলা রয়েছে। তারা ডাকাতি সহ সবধরনের অপরাধের সাথে জড়িত। তাদের মধ্যে বিয়ানীবাজারের মনসুর আলম একজন কুখ্যাত ডাকাত। কানাইঘাট উপজেলায় যাতে করে কোন ধরনের ডাকাতি ও অন্যান্য বড় ধরনের অপরাধ কর্মকান্ড সংঘটিত করতে না পারে এজন্য পুলিশ ব্যাপক তৎপর রয়েছে। গ্রেফতারকৃত ডাকাতদের বিরুদ্ধে থানায় মামলা দায়েরের প্রস্তুতি চলছে বলে তিনি জানিয়েছেন।</body>
</article>
