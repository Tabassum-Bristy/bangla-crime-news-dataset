<article>
  <headline>‘গতবারের মতো আরেকটি নির্বাচন গ্রহণযোগ্য হবে না’</headline>
  <url>http://dainiksylhet.com/details/116294</url>
  <published_at>  প্রকাশিত হয়েছে : ৮:৪৪:৩৭,অপরাহ্ন ৩১ ডিসেম্বর ২০১৭</published_at>
  <category>ডাকাতি</category>
  <body>দৈনিকসিলেটডেস্ক:বিগত সংসদ নির্বাচনের মতো আরেকটি নির্বাচন হলে তা গ্রহণযোগ্য হবে না বলে মত দিয়েছেন বিশিষ্টজনরা। বলেছেন, প্রধান দুই দলের বিপরীত মেরুতে অবস্থান করায় অতীতে অবাধ নির্বাচনের জন্য যে পরিস্থিতিতে তত্ত্বাবধায়ক সরকার প্রবর্তন হয়েছিল, দেশে এখনো সে অবস্থা বিরাজ করছে। নিরপেক্ষ সরকারের অধীনে নির্বাচন করা না গেলে দেশ আবারো সংঘাতের দিকে এগিয়ে যাবে। গতবারের মতো নির্বাচন হলে তা গ্রহণযোগ্যতা পাবে না। গতকাল জাতীয় প্রেস ক্লাবে অনলাইন সংবাদ মাধ্যম পূর্বপশ্চিম ডটকম ‘নতুন বছর: কেমন হবে ভোট রাজনীতি’ শীর্ষক এ মুক্ত সংলাপের আয়োজন করে। পূর্বপশ্চিমের প্রধান সম্পাদক পীর হাবিবুর রহমানের সঞ্চালনায় এতে আওয়ামী লীগ, বিএনপি, জাতীয় পার্টির নেতৃবৃন্দ ছাড়াও বিশিষ্টজনরা আলোচনায় অংশ নেন।সাবেক কূটনৈতিক মহিউদ্দিন আহমেদ বলেন, ১৯৯৬ সালে তত্ত্বাবধায়ক সরকারের জন্য আমরা আন্দোলন করেছি। জনতার মঞ্চ তৈরি হয়েছিল। আজ সেই ব্যবস্থা ওলটপালট হয়ে গেছে। ২০১৪ সালের ৫ই জানুয়ারি নির্বাচনকে আন্তর্জাতিকভাবে ফ্রড নির্বাচন বলা হচ্ছে। আমরা ওই ধরনের আরেকটা নির্বাচন চাই না। নির্বাচনে সামরিক বাহিনী থাকা উচিত। যে পুলিশ নিজেদেরকেই রক্ষা করতে পারছে না তারা কিভাবে এত বড় নির্বাচন সামাল দেবে। সাবেক নির্বাচন কমিশনার ব্রিগেডিয়ার জেনারেল (অব.) সাখাওয়াত হোসেন বলেন, আপনারা যদি মনে করেন গণতন্ত্র দরকার নাই। তাহলে নির্বাচনের আর কি দরকার। একজন ক্ষমতায় এসে বিশ বা একশ’ বছর থাকেন। জনগণ টেনে নামানো পর্যন্ত। গণতন্ত্র বিশ্বাস করলে জনগণের ম্যান্ডেট নিয়ে ক্ষমতায় আসুন। আপনি ক্ষমতায় থাকবেন। কেউ প্রশ্ন তুলবে না। মুক্তিযুদ্ধের চেতনার কথা বলতে গেলে আমাদেরকে সঠিক গণতন্ত্রের কথা বলতে হবে। সুশাসনের জন্য নাগরিক-সুজনের সম্পাদক বদিউল আলম মজুমদার বলেন, ভোট মানে চয়েজ। কিন্তু জনগণ ভোটে তাদের নেতা চয়েজ করতে না পারলে তা নির্বাচন হয় নাকি। অতীতে যে দলের অধীনে যত নির্বাচন হয়েছে তাতে সেই দলই ক্ষমতায় এসেছে। গতবারের মতো নির্বাচন হলে তা গ্রহণযোগ্যতা পাবে না। আওয়ামী লীগের প্রেসিডিয়াম সদস্য কর্নেল (অব.) ফারুক খান এমপি বলেন, সবাই বলেন ১৫৪ জন এমপি বিনা প্রতিদ্বন্দ্বিতায় নির্বাচিত হয়েছেন। প্রার্থী না আসলে আমরা ঘাড় ধরে আনবো নাকি। রংপুর ও কুমিল্লা নির্বাচন সুষ্ঠু হয়েছে কারণ সুষ্ঠুভাবে আওয়ামী লীগ ও বিএনপি নির্বাচনে অংশগ্রহণ করেছে। নির্বাচন সংঘাতময় হয় যখন রাজনৈতিক দলগুলো সঠিক আচরণ করে না। বিএনপি চায় সেনাবাহিনীকে পুলিশের মতো ব্যবহার করতে। আমরা প্রচলিত আইন অনুযায়ী সেনাবাহিনীকে নির্বাচনে মোতায়েন দেখতে চাই। বিএনপির স্থায়ী কমিটির সদস্য লে. জে. (অব.) মাহবুবুর রহমান বলেন, আমরা দেখছি নির্বাচনের নামে ডাকাতি। এখানে দুর্নীতির মহোৎসব চলছে। যেখানে চিফ জাস্টিস প্রশ্নবিদ্ধ। সেখানে বিচার বিভাগের কাছ থেকে আমরা কি আশা করতে পারি। আইনের শাসনের কি অবস্থা তা আমরা বুঝতে পারি। জাতীয় পার্টির প্রেসিডিয়াম সদস্য কাজী ফিরোজ রশীদ বলেন, যারা নির্বাচনে হারে তারা কখনই নির্বাচন ভালো হয়েছে বলে স্বীকার করে না। আমাদের দুই দল নিজেদের মধ্যে লড়তে লড়তে তারা দুই দলই গণতন্ত্রের কাছে হেরে গেছে। বিপদে পড়লেই স্বাধীনতার চেতনার কথা বলা হয়। ব্যাংকিং খাতে লুটপাট হচ্ছে। ফারমার্স ব্যাংক লুট করে ফেলা হয়েছে তখন কোথায় থাকে স্বাধীনতার চেতনা। বিএনপির ভাইস চেয়ারম্যান ইনাম আহমেদ চৌধুরী বলেন, বিভাজনের রাজনীতি পরিহার করতে হবে। স্বাধীনতার চেতনার কথা বললে আমাদেরকে একটি সুষ্ঠু, সুন্দর গ্রহণযোগ্য নির্বাচনের কথা বলতে হবে। কারণ স্বাধীনতার চেতনাই ছিল গণতান্ত্রিক বাংলাদেশ। আজকে বাংলাদেশে রাজনীতিতে যে সংকট সৃষ্টি হয়েছে। সেখানে লেভেল প্লেয়িং ফিল্ড তৈরি করে একটি জাতীয় নির্বাচন আয়োজন করতে হবে। সাবেক পররাষ্ট্র প্রতিমন্ত্রী আবুল হাসান চৌধুরী কায়সার বলেন, বর্তমানে দেশে নির্বাচন নিয়ে ভীতিকর পরিস্থিতি বিরাজ করছে। নির্বাচন পরবর্তী সহিংসতা বন্ধে সব দলের প্রতিনিধি নিয়ে প্রতিটি উপজেলায় কমিটি গঠনের পরামর্শও দিয়েছেন তিনি। নিরাপত্তা বিশ্লেষক মেজর জেনারেল (অব.) আবদুর রশিদ বলেন, বাংলাদেশের জন্মের পর থেকে আমাদের রাজনীতি স্বচ্ছ নয়। আমি এখানে ক্ষমতার দ্বন্দ্বে সংঘাতের রাজনীতি দেখতে পেয়েছি। রাজনীতির মধ্যে একটি গোপন এজেন্ডা রয়েছে যেটা প্রকাশ হয় না। বাংলাদেশে জঙ্গিবাদের উত্থান রাজনীতির জন্য একটি অশনি সংকেত। কোনো এডহক ব্যবস্থা নিয়ে একটি দেশ বছরের পর বছর চলতে পারে না। একটা পদ্ধতিতে আমাদের আসতেই হবে এবং সেটাকে প্রতিষ্ঠিতও করতে হবে। জাতীয় প্রেস ক্লাবের সাবেক সভাপতি খন্দকার মনিরুল ইসলাম বলেন, মিডিয়াকর্মী হিসেবে আমরা চাই আগামী নির্বাচন সুষ্ঠু ও স্বতঃস্ফূর্তভাবে হোক। যাতে কোনো প্রশ্নের সম্মুখীন হতে না হয়। আলোচনায় বিএনপির আন্তর্জাতিক বিষয়ক সম্পাদক ব্যারিস্টার রুমিন ফারহানা বলেন, বাংলাদেশে কপাল দোষে কেউ যদি একবার বিরোধী দলে যায় তাহলে তো আর কথাই নাই। মামলা-হামলা থেকে তার জীবনের নিরাপত্তা পর্যন্ত তাবৎ জীবনের কিছুই থাকে না। আমাদের সহিংসতা থেকে ফিরে আসতে হবে। আমরা এখন অসহিষ্ণুতার রাজনীতি থেকে নির্মূলের রাজনীতির দিকে চলে যাচ্ছি। নির্মূলের রাজনীতি একসময় রাজনীতিকেই নির্মূল করে দেয় আমরা সেদিকেই যাচ্ছি। ২০১৮ সালকে নিয়ে জনমনে একটা বড় প্রশ্ন আছে তা হলো আদৌ নির্বাচন হবে কিনা। নাকি ২০১৪ সালের নির্বাচনের থেকেও খারাপ কিছু হতে যাচ্ছে। শুধুমাত্র একটা নির্বাচন কমিশন দিয়ে আজ পর্যন্ত কেউ সুষ্ঠু নির্বাচন করতে পারেনি। এদেশে স্বাধীনতার পর থেকে যতগুলো নির্বাচন হয়েছে তার মধ্যে মোটা দাগে চারটি মাত্র নির্বাচনকে গ্রহণযোগ্য ধরা হয়েছে। আন্তর্জাতিক অপরাধ ট্রাইব্যুনালের প্রসিকিউটর ব্যারিস্টার তুরিন আফরোজ বলেন, নির্বাচনে অংশগ্রহণ করা যেমন গণতান্ত্রিক অধিকার তেমনি নির্বাচন বর্জন করাও গণতান্ত্রিক অধিকার। তবে নির্বাচনে বাধা দেয়া কিংবা প্রতিহত করা গণতন্ত্রের পরিপন্থি। সামনে আর যেন কোনো অপরাধী নির্বাচন করতে না পারে সেদিকে রাজনৈতিক দলগুলোর লক্ষ্য রাখতে হবে। মানবাধিকার কর্মী খুশী কবির বলেন, তত্ত্বাবধায়ক সরকার থাকলেই যে নির্বাচন সুষ্ঠু হবে তেমনটা ভাবা ঠিক নয়। নির্বাচনে হার-জিত মেনে নেয়ার মানসিকতায় আমাদেরকে পরিবর্তন আনতে হবে। বড় রাজনৈতিক দলগুলোকে জনগণের আস্থা ফিরিয়ে আনতে হবে। প্রধান দলগুলোর কাছে জনগণ কি চাচ্ছে সেখানে অনেক দূরত্ব থেকে যাচ্ছে। কোনো ইস্যু সামনে না রেখে দলীয় বিষয় সামনে নিয়ে আসলে জনগণের আস্থা ফিরে আসবে। রাজনৈতিক বিশ্লেষক মো. শাহেদ বলেন, আগের নির্বাচন কমিশন নানা বিতর্কের মধ্য দিয়ে গেছে। মনে করি নির্বাচনের ক্ষেত্রে প্রার্থী বাছাই, নির্বাচন নিয়ে সরকারের কাছে সাধারণ মানুষের আস্থা এবং শেষ পর্যন্ত ভোটের মাঠে থাকতে হবে। আমাদের দলগুলোর মধ্যে আস্থা-অনাস্থার জায়গায় সমস্যা রয়েছে সেটাও ভেবে দেখতে হবে। -মানবজমিন</body>
</article>
