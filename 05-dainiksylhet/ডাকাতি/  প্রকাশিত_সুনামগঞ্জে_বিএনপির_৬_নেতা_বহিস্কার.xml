<article>
  <headline>সুনামগঞ্জে বিএনপির ৬ নেতা বহিস্কার</headline>
  <url>http://dainiksylhet.com/details/150050</url>
  <published_at>  প্রকাশিত হয়েছে : ৬:৪২:০২,অপরাহ্ন ২৭ ফেব্রুয়ারি ২০১৯</published_at>
  <category>ডাকাতি</category>
  <body>সুনামগঞ্জ সংবাদদাতা : উপজেলা পরিষদ নির্বাচনে প্রার্থী হওয়ায় সুনামগঞ্জ বিএনপির ৬ নেতাসহ ৯ নেতাকে দল থেকে বহিস্কার করেছে বিএনপি। বিএনপির কেন্দ্রীয় সহ-দফতর সম্পাদক বেলাল আহমেদ স্বাক্ষরিত বিজ্ঞপ্তিতে এ তথ্য জানানো হয়।তবে বিজ্ঞপ্তিতে উপজেলা নির্বাচনে প্রার্থী হওয়ার কথা উল্লেখ না করে দলীয়শৃঙ্খলা ভঙ্গের কারণে তাদের বহিস্কার করা হয়েছে বলে জানানো হয়। যদিও বহিস্কৃতদের সকলেই আসন্ন উপজেলা পরিষদ নির্বাচনে প্রার্থী হয়েছেন।গত সংসদ নির্বাচনে ‘ভোট ডাকাতির’ অভিযোগ এনে এবারের উপজেলা পরিষদ নির্বাচন বর্জন করে বিএনপি। দলীয় নেতাদেরও এই নির্বাচনে প্রার্থী না হওয়ার আহ্বান জানায়। তবে দলীয় নির্দেশনা উপেক্ষা করে অনেক উপজেলায়ই স্বতন্ত্র হিসেবে প্রার্থী হন বিএনপি নেতারা। এদের পদধারী ৯ জনকে সোমবার বহিস্কার করলো দলটি। এরমধ্যে ৬জনই সুনামগঞ্জের।বহিস্কারের কথা জানিয়ে বিএনপির বিজ্ঞপ্তিতে বলা হয় এতে বলা হয়, ‘দলীয় শৃঙ্খলা ভঙ্গ ও সংগঠন বিরোধী কার্যকলাপের জন্য সুনামগঞ্জ জেলাধীন দক্ষিণ সুনামগঞ্জ উপজেলা বিএনপির সভাপতি ও সুনামগঞ্জ জেলা বিএনপির সহ-সভাপতি ফারুক আহমেদ, সুনামগঞ্জ জেলা বিএনপির সহ-সভাপতি আনিসুল হক, সুনামগঞ্জ জেলা স্বেচ্ছাসেবক দলের যুগ্ম সম্পাদক কামাল পারভেজ (সাজন), সুনামগঞ্জ জেলা মহিলা দলের আহ্বায়ক মদিনা আক্তার, বিসম্বরপুর উপজেলা মহিলা বিষয়ক সম্পাদক আয়েশা আক্তার এবং বিসম্বরপুর উপজেলা বিএনপির সদস্য হারুনুর রশিদ দুলালকে দলের প্রাথমিক সদস্য পদসহ সব পর্যায়ের পদ থেকে বহিষ্কার করা হয়েছে।’</body>
</article>
