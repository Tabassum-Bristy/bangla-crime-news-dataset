<article>
  <headline>ইন্টারন্যাশনাল ক্রিমিনাল কোর্টে  মিয়ানমারের বিরুদ্ধে মামলা</headline>
  <url>http://dainiksylhet.com/details/109303</url>
  <published_at>  প্রকাশিত হয়েছে : ৯:৪৮:৫৮,অপরাহ্ন ০৪ অক্টোবর ২০১৭</published_at>
  <category>ধর্ষণ</category>
  <body>এনআরবি নিউজ, নিউইয়র্ক থেকে : নিউইয়র্কে বসবাসরত বাংলাদেশ সুপ্রিম কোর্টের সাবেক আইনজীবী এডভোকেট এম.এ. কাইয়ূম চৌধুরী গত সোমবার মিয়ানমার সরকারের বিরুদ্ধে রোহিঙ্গাদের গণহত্যা, ধর্ষণ, বাড়ীঘরে অগ্নিসংযোগ, মানবতা বিরোধী বিভিন্ন জঘন্য অপরাধ, শারীরিক ও মানসিক নির্যাতন, বিচার বহির্ভূত হত্যা, বিনা বিচারে অনির্দিষ্টকাল আটক, এবং শিক্ষা, চিকিৎসা, অন্ন-বস্ত্র বাসস্থানহীন রোহিঙ্গা জনগোষ্ঠীকে মায়ানমার থেকে নিশ্চিহ্ন করার অভিযোগের সুষ্ঠু তদন্ত ও ন্যায্য বিচারের জন্য এবং মিয়ানমার সশস্ত্র ও নিরাপত্তা বাহিনী, পুলিশ ও অপরাপর দুষ্কৃতিকারীদের কঠিন শাস্তি দাবিতে নেদারল্যান্ডের হেগে অবস্থিত ইন্টারন্যাশনাল ক্রিমিনাল কোর্ট এবং ইন্টারন্যাশনাল কোর্ট অব জাস্টিস-এ মামলা দায়ের করেছেন। আদালত এ মামলা গ্রহণের সত্যতা স্বীকার করেছে এনআরবি নিউজের কাছে। মিয়ানমারে রোহিঙ্গা জনগোষ্ঠীর উপর অবিলম্বে গণহত্যা, ধর্ষণ, অমানবিক নির্যাতন, রোহিঙ্গাদের বাড়ীঘরে অগ্নিসংযোগ করে তাদেরকে মিয়ানমার থেকে বিতারণ, নারী ও শিশুসহ সকল রোহিঙ্গার প্রতি অবিচার ও নাগরিকদের প্রাপ্্য মৌলিক অধিকার থেকে বঞ্চিতকরণ ইত্যাদি জঘন্য অপরাধ ও মানবতা বিরোধী কার্যক্রম অবিলম্বে বন্ধ করার জন্য যথাযথ পদক্ষেপ ও আদেশ প্রদানের জন্য আবেদন জানানো হয়। আদালতসমূহ যেন আদেশ প্রদান করেন–যাতে মিয়ানমার সরকার অবিলম্বে রোহিঙ্গা শরণার্থীদেরকে যথাযথ সম্মান, নিরাপত্তা ও নাগরিকত্ব প্রদানপূর্বক তাদেরকে মিয়ানমারে তাদের বাড়ীঘরে ফিরিয়ে নিয়ে যথাযথভাবে পুনর্বাসন করে, তাদের প্রতি সামাজিক ও রাষ্ট্রীয় ন্যায্য বিচার নিশ্চিত করে এবং তাদের শিক্ষা, স্বাস্থ্য চিকিৎসা, ধর্মীয় স্বাধীনতাসহ দেশের অন্যান্য নাগরিকদের মত সকল গণতান্ত্রিক ও মানবিক অধিকার প্রদান করে-এমন দাবি জানানো হয়েছে। মিয়ানমার সরকার কর্তৃক গণহত্যা ও মানবতা বিরোধী অপরাধ সংঘটনের কারণে বাংলাদেশে রোহিঙ্গা শরণার্থী পরিস্থিতির ভয়াবহতায় বাংলাদেশ যে আর্থিক ক্ষতি, সামাজিক ও রাষ্ট্রীয় সমস্যার সম্মুখীন হয়েছে তার জন্য- বাংলাদেশকে যথাযথ ক্ষতিপুরণ প্রদানের জন্য মিয়ানমার সরকারের বিরুদ্ধে, যথাযথ ডিক্রি প্রদান করার জন্যও আন্তর্জাতিক আদালতসমূহে দাবী জানানো হয়।</body>
</article>
