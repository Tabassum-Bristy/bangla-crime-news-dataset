<article>
  <headline>জনগণ নারী নেতৃত্বের পরিবর্তন চায় : এরশাদ</headline>
  <url>http://dainiksylhet.com/details/99323</url>
  <published_at>  প্রকাশিত হয়েছে : ৪:২৮:৪৩,অপরাহ্ন ২৫ মে ২০১৭</published_at>
  <category>ধর্ষণ</category>
  <body>দৈনিকসিলেটডেস্ক: দেশের মানুষ নারী নেতৃত্বের পরিবর্তন চায় দাবি করে সাবেক রাষ্ট্রপতি ও জাতীয় পার্টির চেয়ারম্যান হুসেইন মুহম্মদ এরশাদ বলেছেন, ‘নারী নেতৃত্বের প্রভাবে সমাজ আজ ধ্বংসের মুখে। নারী নেতৃত্ব দিয়ে সমাজকে রক্ষা করা যাবে না।’ বৃহস্পতিবার ঢাকা রিপোর্টার্স ইউনিটিতে ‘নৈতিকতা বিবর্জিত সমাজ ব্যবস্থাই সকল সন্ত্রাসের জন্মদাতা’ শীর্ষক এক আলোচনা সভায় তিনি এসব কথা বলেন। এরশাদ বলেন, ‘খুন-ধর্ষণ করে অপরাধীরা আজ মাথা উঁচু করে ঘুরে বেড়াচ্ছে। এ অবস্থা থেকে সমাজকে রক্ষায় ইসলামের সঠিক প্রয়োগ করতে হবে। সামাজিক অবক্ষয় রোধে ফেসবুক ও সামাজিক যোগাযোগ মাধ্যমগুলো বন্ধ করে দিতে হবে।’জাতীয় পার্টি ওলামায়ে কেরামদের নিয়ে রাষ্ট্র শাসন করবে এমন প্রতিশ্রুতি ব্যক্ত করে তিনি বলেন, ‘বর্তমানে শিক্ষা ব্যবস্থায় ধস নেমেছে। শিক্ষকরাই এখন অনৈতিক কাজ করতে শিক্ষার্থীদের সহায়তা করেন। এভাবে চলতে থাকলে জাতির অস্তিত্বই হারিয়ে যাবে।’জাপা চেয়ারম্যান বলেন, ‘দুই নেত্রীর কার্যকলাপে মানুষ এখন রাজনীতিবিদদের সম্মান করে না। কিন্তু ওলামায়ে কেরামদের সম্মান বিশ্বজুড়ে।’ তাই রাজনীতি সুষ্ঠু ধারায় ফিরিয়ে আনতে দেশের আলেমদের এগিয়ে আসার আহ্বান জানান তিনি।আলোচনা সভায় সাবেক রাষ্ট্রপতি আরও বলেন, ‘জাতীয় পার্টির সব কার্যক্রমে আলেমদের অংশগ্রহণের সুযোগ দেয়া হবে।’ শরিয়াহ আন্দোলন বাংলাদেশের আমির মুফতি রফিকুন্নবী হাক্কানির সভাপতিত্বে সভায় আরও বক্তব্য রাখেন জাতীয় পার্টির প্রেসিডিয়াম সদস্য ফয়সাল চিশতিসহ বিভিন্ন ইসলামী সংগঠনের নেতারা।</body>
</article>
