<article>
  <headline>ছাত্রী ধর্ষনের ঘটনায় ধর্ষক উজ্জল আটক</headline>
  <url>http://dainiksylhet.com/details/128525</url>
  <published_at>  প্রকাশিত হয়েছে : ৭:৩৯:৩১,অপরাহ্ন ২০ মে ২০১৮</published_at>
  <category>ধর্ষণ</category>
  <body>চুনারুঘাট প্রতিনিধি:চুনারুঘাটে ৫ম শ্রেণীর স্কুল ছাত্রীকে ধর্ষনের অভিযোগে অভিযুক্ত উজ্জল মিয়া (২৬) কে আটক করেছে পুলিশ। শনিবার রাত সাড়ে ১১টার দিকে তাকে আটক করা হয়। পুলিশ জানায়, চুনারুঘাট পৌর এলাকার নতুন বাজার (পীরের বাজার) এলাকায় একটি আশ্রয় কেন্দ্রে বসবাস করতো এক ব্যক্তি। তার কন্যা স্থানীয় হাজী ইয়াছির সরকারি প্রাথমিক বিদ্যালয়ের পঞ্চম শ্রেনীতে লেখাপড়া করে। গত ২মে স্কুল ছাত্রীকে ঘরে রেখে তার পিতা-মাতা হাওরে কৃষি কাজ করতে যায়। এ সুযোগে একই এলাকার মৃত শিশু মিয়ার ছেলে বখাটে উজ্জ্বল মিয়া (২৬) রাতে মেয়ের ঘরে প্রবেশ করে তাকে কৌশলে জুসের সাথে ঘুমের ওষুধ সেবন করিয়ে দেয়। কিছুক্ষণের মধ্যে মেয়েটি ঘুমিয়ে পড়লে উজ্জ্বল মিয়া তাকে ধর্ষণ করে। এ ভাবে পরপর দুইদিন ধর্ষণের কারণে রক্তকরণে মেয়েটি অসুস্থ হয়ে পড়ে। ফলে বিষয়টি এলাকায় জানাজানি হয়। পরে বিষয়টি ২০ হাজার টাকায় রফাদফা করে নিস্পত্তি করা হয়। কিন্তু মেয়েটির চিকিৎসা না হওয়ায় সে আরো অসুস্থ হয়ে পড়ে। বিষয়টি জানতে পেরে গত বুধবার দুপুরে ব্র্যাকের সামাজিক ক্ষমতায়ন কর্মসূচির সংগঠক অন্নিকা দাশ মেয়েটিকে উদ্ধার করে হাসপাতালে নেওয়ার উদ্দেশ্যে সেখানে যান। এই খবর জানতে পেরে চুনারুঘাট থানা পুলিশ ঘটনাস্থলে গিয়ে মেয়েটিকে উদ্ধার করে থানায় নিয়ে আসে। বুধবার রাতেই ধর্ষিত স্কুল ছাত্রীর পিতা বাদী হয়ে ধর্ষক উজ্জলকে প্রধান আসামী করে থানায় একটি অভিযোগ দায়ের করেন। বিষয়টি গণমাধ্যমে প্রচার হলে প্রশাসনের টনক নড়ে। এদিকে শনিবার দিবাগত রাত সাড়ে ১১টার দিকে গোপন সংবাদের ভিত্তিতে চুনারুঘাট থানা পুলিশ রেমা কালেঙ্গা বন এলাকা থেকে তাকে আটক করে। চুনারুঘাট থানার ভারপ্রাপ্ত কর্মকর্তা (ওসি) কেএম আজমিরুজ্জামান জানান, ধর্ষক উজ্জলের আত্মীয় স্বজনদের সহযোগিতায় তাকে রেমা কালেঙ্গা বন এলাকা থেকে আটক করা হয়েছে। তিনি বলেন বর্তমানে তাকে থানায় জিজ্ঞাসাবাদ করা হচ্ছে।</body>
</article>
