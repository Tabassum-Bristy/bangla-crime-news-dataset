<article>
  <headline>মাওলানা সাঈদীর রিভিউ সুপ্রিম কোর্টের কার্যতালিকায়</headline>
  <url>http://dainiksylhet.com/details/98235</url>
  <published_at>  প্রকাশিত হয়েছে : ৮:২৫:৩৬,অপরাহ্ন ১২ মে ২০১৭</published_at>
  <category>ধর্ষণ</category>
  <body>দৈনিকসিলেটডেস্ক:মানবতাবিরোধী অপরাধের দায়ে সর্বোচ্চ আদালতের দেয়া আমৃত্যু কারাদণ্ডাদেশের কমাতে জামায়াত নেতা দেলাওয়ার হোসাইন সাঈদীর করা রিভিউ আবেদন সুপ্রিম কোর্টের কার্যতালিকায় রয়েছে।সুপ্রিম কোর্টের ওয়েবসাইটে ১৪ মে রবিবারের (কজলিস্টে) কার্যতালিকায় ৩০ নম্বর ক্রমিকে রয়েছে মামলাটি।রবিবার আসামি সাঈদীর এই আবেদন ও রাষ্ট্রপক্ষের করা (সাঈদীর আমৃত্যু কারাদণ্ডাদেশ থেকে মৃত্যুদণ্ডাদেশ চেয়ে) আবেদন দুই শুনানির জন্য দিন ধার্য রয়েছে।গত ৬ এপ্রিল প্রধান বিচারপতি সুরেন্দ্র কুমার (এসকে) সিনহা নেতৃত্বাধীন পাঁচ সদস্যের আপিল বিভাগের বেঞ্চ এ দিন ধার্য করেন। আদালতে ওইদিন সাঈদীর পক্ষে ছিলেন খন্দকার মাহবুব হোসেন। অপরদিকে রাষ্ট্রপক্ষে ছিলেন অ্যাটর্নি জেনারেল মাহবুবে আলম।২০১৬ সালের ১২ জানুয়ারি দেলাওয়ার হোসাইন সাঈদীর ফাঁসি চেয়ে আবেদন করেছিল রাষ্ট্রপক্ষ। ওই বছরের ১৭ জানুয়ারি সুপ্রিম কোর্টের সংশ্লিষ্ট শাখায় খালাস চেয়ে রিভিউ করেছিলেন সাঈদী।২০১৪ সালের ১৭ সেপ্টেম্বর তৎকালীন প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ সংখ্যাগরিষ্ঠতার ভিত্তিতে সাঈদীর মৃত্যুদণ্ডের সাজা কমিয়ে আমৃত্যু কারাদণ্ডাদেশ দেন।হত্যা, ধর্ষণ, লুট, নির্যাতন ও ধর্মান্তরে বাধ্য করার মতো মানবতাবিরোধী অপরাধের দায়ে ২০১৩ সালের ২৮ ফেব্রুয়ারি তার বিরুদ্ধে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-১। সাঈদীর বিরুদ্ধে গঠিত ২০টি অভিযোগের মধ্যে আটটি প্রমাণিত হয়। ২০১১ সালের ৩ অক্টোবর সাঈদীর বিচার শুরু হয়েছিল।</body>
</article>
