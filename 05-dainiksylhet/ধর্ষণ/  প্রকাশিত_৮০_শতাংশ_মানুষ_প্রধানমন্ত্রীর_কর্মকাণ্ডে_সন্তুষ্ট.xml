<article>
  <headline>৮০ শতাংশ মানুষ প্রধানমন্ত্রীর কর্মকাণ্ডে সন্তুষ্ট</headline>
  <url>http://dainiksylhet.com/details/160919</url>
  <published_at>  প্রকাশিত হয়েছে : ৫:০২:৪৯,অপরাহ্ন ২৫ জুলাই ২০১৯</published_at>
  <category>ধর্ষণ</category>
  <body>দৈনিকসিলেটডেস্ক: টানা তৃতীয় মেয়াদের ছয় মাসে প্রধানমন্ত্রী শেখ হাসিনার জনপ্রিয়তা আগের চেয়ে ১০ শতাংশ বেড়ে ৮০ শতাংশে হয়েছে। একই সঙ্গে দেশের ৭৩ শতাংশ মানুষ সরকারের সার্বিক কর্মকাণ্ডে সন্তোষ প্রকাশ করেছেন।কলরেডি নামের একটি বেসরকারি প্রতিষ্ঠানের জরিপে এ তথ্য উঠে এসেছে। বৃহস্পতিবার (২৫ জুলাই) ঢাকা রিপোর্টার্স ইউনিটি মিলনায়তনে সংবাদ সম্মেলনে জরিপ প্রতিবেদনটি প্রকাশ করা হয়। জরিপের ফল উপস্থাপন করেন সংগঠনের প্রধান গবেষক অধ্যাপক আবুল হাসনাৎ।আবুল হাসনাৎ জানান, সরকারের ছয় মাস পূর্তি উপলক্ষে ৮ থেকে ১৪ জুলাই পর্যন্ত টেলিফোনের মাধ্যমে ১ হাজার ২৫৫ জনের মধ্যে এই জরিপ পরিচালনা করা হয়। জরিপে অংশগ্রহণকারীদের মধ্যে ৭৬ শতাংশ পুরুষ, ২৪ শতাংশ নারী। জাতীয় নির্বাচনের আগে ও পরে দুটি জরিপ পরিচালনা করেছিল সংস্থাটি।আবুল হাসনাৎ বলেন, জরিপে অংশ নেওয়া ব্যক্তিরা সরকারের সার্বিক বিষয়ে সন্তোষ প্রকাশ করেছেন। তবে তাঁরা ধর্ষণসহ বিভিন্ন অপরাধ বৃদ্ধি, আইনশৃঙ্খলা পরিস্থিতি ও বিচারিক প্রক্রিয়ার সীমাবদ্ধতা নিয়ে উদ্বেগ জানিয়েছেন।জরিপের গ্রহণযোগ্যতা সম্পর্কে বলতে গিয়ে আবুল হাসানাৎ দাবি করেন, ‘টিআইবি গবেষণায় সঠিক পদ্ধতি অনুসরণ করে না। তারা এজেন্ডা নিয়ে কাজ করে। আমাদের তা নেই।’আবুল হাসানাৎ বলেন, সফল মন্ত্রীদের তালিকায় ২০ জনের নাম উঠে এসেছে। তাদের মধ্যে সবচেয়ে বেশি ভোট পেয়েছেন ওবায়দুল কাদের। ২৯ শতাংশ ব্যক্তির মত অনুসারে, শিক্ষামন্ত্রী দীপু মনি দ্বিতীয় সফল মন্ত্রী।জরিপে বলা হয়েছে, ৫৪ দশমিক ৯৮ শতাংশ মানুষ মনে করেন, সরকার আগের চেয়ে ভালো করছে। ৩৪ দশমিক ৩৪ শতাংশ মনে করে, সরকার আগে যা ছিল, এখনো তা–ই আছে। ১০ দশমিক ৬৮ শতাংশ মনে করে, সরকার আগের চেয়ে খারাপ বা খুব খারাপ করছে।জরিপে বলা হয়েছে, প্রধানমন্ত্রী শেখ হাসিনার বিগত ছয় মাসের কর্মকাণ্ডে সন্তোষ প্রকাশ করেছেন ৭৯ দশমিক ৭৫ শতাংশ অংশগ্রহণকারী। আগের জরিপে এই হার ছিল ৭০ শতাংশ।জরিপে অংশগ্রহণকারীদের মধ্যে ২১ দশমিক ৬৮ শতাংশ মানুষ সরকারের সবচেয়ে বড় চ্যালেঞ্জ মনে করছেন নির্ধারিত সময়ে মেগা প্রকল্পের বাস্তবায়ন। এর বাইরে ১৫ দশমিক ২৫ শতাংশ অপরাধ নিয়ন্ত্রণ, ৭ দশমিক ১৯ শতাংশ অবকাঠামোগত উন্নয়ন ও ৫ দশমিক শূন্য ১ শতাংশ দুর্নীতি প্রতিরোধকে সরকারের চ্যালেঞ্জ মনে করছেন।সংবাদ সম্মেলনে আরও উপস্থিত ছিলেন- বাংলাদেশ ইউনিভার্সিটি অফ প্রফেশনালসের ফ্যাকাল্টি কাজী আহমেদ পারভেজ ও কলরেডির প্রধান নির্বাহী কর্মকর্তা আজাদ আবুল কালাম।</body>
</article>
