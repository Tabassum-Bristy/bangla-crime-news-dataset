<article>
  <headline>যুবদল নেতা ইউনুছ হত্যাকান্ড: চুনারুঘাট থানার ৭ পুলিশের বিরুদ্ধে মামলা</headline>
  <url>http://dainiksylhet.com/details/118013</url>
  <published_at>  প্রকাশিত হয়েছে : ৮:১৫:৫৬,অপরাহ্ন ২৪ জানুয়ারি ২০১৮</published_at>
  <category>ধর্ষণ</category>
  <body>দৈনিকসেলেটডেস্ক:চুনারুঘাটে পুলিশের গুলিতে নিহত সাবেক কাউন্সিলর ও পৌর যুবদল সাবেক সহ সভাপতি ইউনুছ আলী (৩৫)’র স্ত্রী তার স্বামীকে হত্যার অভিযোগ এনে মামলা দায়ের করেছেন। মঙ্গলবার দুপুরে ৪ পুলিশ কর্মকর্তাসহ ৭ জনকে আসামী করে এই মামলাটি দায়ের করেন নিহত ইউনুছের স্ত্রী কাজী শাহেনা আক্তার। বিচারক জেলা ও দায়রা জজ আতাব উল্লাহ শুনানী শেষে মামলাটি গ্রহণ করে মঙ্গলবার বিকেল ৫টায় আদেশ প্রদান করেন। আদেশে অতিরিক্ত চীফ জুডিসিয়াল ম্যাজিস্ট্রেট এর মাধ্যমে বিচার বিভাগীয় তদন্তের নির্দেশ প্রদান করা হয়। এছাড়াও ৯০ দিনের মধ্যে তদন্ত রিপোর্ট দেওয়ার আদেশ হয়। মামলার বাদীপক্ষের আইনজীবি এডভোকেট মোঃ সিরাজ আলী মীর জানান, নির্যাতন এবং হেফাজতে মৃত্যু ও নিবারণ আইন ২০১৩ এর ১৫ (১) এবং ১৫ (২) ধারায় মামলাটি দায়ের করা হয়। মামলায় আসামী করা হয়েছে, চুনারুঘাট থানায় কর্মরত এসআই আতাউর রহমান, এএসআই দেলোয়ার হোসেন, এএসআই সাজিদ মিয়া, কনস্টেবল মনিন্দ্র চাকমা, কনস্টেবল আব্দুল হামিদ, ড্রাইভার কনস্টেবল নুরুজ্জামান ও এসআই ওমর ফারুককে। মামলায় উল্লেখ করা হয়, ২০১৭ সালের ১ আগস্ট রাত সাড়ে ৭টায় সাদা পোশাকে আসামী এএসআই দেলোয়ার হোসেন এবং এএসআই সাজিদ মিয়া বাদীর বসতবাড়িতে প্রবেশ করে তাকে ধর্ষণের চেষ্টা করে ব্যর্থ হয়। এ সময় ঝপটা-ঝাপটির কারণে বাদীর সু-কেইসের গ্লাস পড়ে এসআই দেলোয়ার আহন হন। এই ঘটনার প্রতিশোধ হিসাবে ক্ষমতার অপব্যবহার করে এএসআই সাজিদ মিয়া বাদী হয়ে ইউনুছ আলীকে আসামী করে মামলা দায়ের করেন। পরে কাজী শাহানা আক্তার হবিগঞ্জ নারী ও শিশু নির্যাতন দমন আদালতে মামলা দায়ের করেন। এই মামলার পরই আসামী পুলিশ সদস্যরা প্রতিশোধ পরায়ন হয়ে ইউনুছ আলীকে মাদক ব্যবসায়ী ও মাদক সম্রাট বানাতে তৎপর হয়। পুলিশের দায়ের করা মামলায় ইউনুছ আলী ২০১৭ সালের ১৫ অক্টোবর জামিন পেলে এসএসআই দেলোয়ার হোসেন ও এসআই আতাউর রহমান শাহানার দায়ের করা মামলা তুলে নেওয়ার জন্য স্বামী-স্ত্রীকে চাপা দেন। মামলা তুলে না নেওয়ায় ৩১ ডিসেম্বর রাত ১০টা থেকে ১১টার মধ্যে ইউনুছ আলীকে উল্লেখিত পুলিশ সদস্যরা আটক করে অমানুষিক নির্যাতনের পর গুলিবিদ্ধ করে হত্যা করেন। এ ব্যাপারে চুনারুঘাট থানার ভারপ্রাপ্ত কর্মকর্তা (ওসি) কেএম আজমিরুজ্জামান জানান, তিনি মামলা দায়েরের কথা শুনেছেন। প্রত্যেক মানুষেরই বিচার চাওয়া তার মৌলিক অধিকার। তদন্তের মাধ্যমেই প্রকৃতি ঘটনা বেড়িয়ে আসবে। পুলিশ জানায়, গত ৩১ ডিসেম্বর উপজেলার দিমাগুরুন্ডা গ্রামের টমটম চালক জসিম উদ্দিনকে তার গাড়িতে করে মাদক পাচারের জন্য চাপ প্রয়োগ করে মাদক বিক্রেতা ইউনুছ মিয়া। এতে রাজি না হওয়ায় জসিমকে মারধর করে ইউনুছ। রাতেই জসিম তার ফুফুকে নিয়ে ইউনুছের বিরুদ্ধে চুনারুঘাট থানায় অভিযোগ দায়ের করেন। অভিযোগ দায়ের পরে থানার এসআই আতাউর রহমান সঙ্গীয় ফোর্স নিয়ে দিমাগরুন্ডা গ্রামে অভিযান চালান। এ সময় ইউনুছসহ চারজনকে ইয়াবা সেবনরত অবস্থায় দেখতে পায় পুলিশ সদস্যরা। পুলিশ তাদের আটক করতে চাইলে এসআই আতাউরকে দা দিয়ে আঘাত করে ইউনুছ। আত্মরক্ষার্থে এসআই আতাউর গুলি চালালে গুলিবিদ্ধ হয়ে ইউনুছের মৃত্যু হয়।</body>
</article>
