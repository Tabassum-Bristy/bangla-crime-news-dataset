<article>
  <headline>তরুণীকে স্বঘোষিত ‘ধর্মগুরু’র ধর্ষণ</headline>
  <url>http://dainiksylhet.com/details/108375</url>
  <published_at>  প্রকাশিত হয়েছে : ৯:২৩:১৭,অপরাহ্ন ২১ সেপ্টেম্বর ২০১৭</published_at>
  <category>ধর্ষণ</category>
  <body>দৈনিকসিলেটডেস্ক:ফের এক জন স্বঘোষিত ‘ধর্মগুরু’র বিরুদ্ধে ধর্ষণের অভিযোগ উঠল। ঘটনাটি ঘটেছে গত মাসে রাজস্থানের আলওয়াড়ে। ওই তরুণীর দায়ের করা অভিযোগের ভিত্তিতে গতকাল, বুধবার ওই ‘ধর্মগুরু’কে গ্রেপ্তার করেছে পুলিশ। পুলিশ জানিয়েছে, ওই তরুণী ছত্তিশগঢ়ের বিলাসপুরের বাসিন্দা। তিনি আইনের ছাত্রী। গত ৭ই আগস্ট তিনি রাজস্থানের আলওয়াড়ে ওই ধর্মগুরু কৌশলেন্দ্র প্রপনাচার্য ফলহারি মহারাজের আশ্রমে গিয়েছিলেন কিছু অনুদান দিতে। অভিযোগ, সেখানেই ওই তরুণীর উপর যৌন নির্যাতন চালান তিনি। আরাবলি থানার এক পুলিশ কর্মকর্তা হেমরাজ মীনা জানিয়েছেন, বিলাসপুর পুলিশ তাঁদের কাছে অভিযোগটি পাঠিয়েছেন। সেই অভিযোগের ভিত্তিতেই শারীরিক নির্যাতনের মামলা দায়ের করা হয়েছে। ঘটনার তদন্ত শুরু হয়েছে। তদন্ত করতে আশ্রমেও গিয়েছিল পুলিশ। কিন্তু তখন ওই ‘গুরু’  আলওয়ারের একটি বেসরকারি হাসপাতালে ভর্তি ছিলেন। চিকিৎসকদের থেকে অনুমতি পেলে তাঁকে জিজ্ঞাসাবাদ করা হবে বলে জানিয়েছেন মীনা। বিলাসপুরের ডিএসপি অর্চনা ঝা জানিয়েছেন, ওই তরুণীর বাড়িতে প্রায়ই যাতায়াত করতেন অভিযুক্ত স্বঘোষিত ‘ধর্মগুরু’। তরুণীর পরিবার ছিল কৌশলেন্দ্রর ভক্ত। তাঁরাই ওই তরুণীকে ‘ধর্মগুরু’র কাছে পাঠান। ওই তরুণীর কথায়, শারীরিক নির্যাতনের পর তাঁকে প্রাণের হুমকিও দেওয়া হয়েছিল।সূত্র: আনন্দবাজার</body>
</article>
