<article>
  <headline>ধর্ষণে অভিযুক্ত ‘বাবা’র আশ্রম থেকে  ৬০০ তরুণী উধাও</headline>
  <url>http://dainiksylhet.com/details/130886</url>
  <published_at>  প্রকাশিত হয়েছে : ১০:০৮:৫৩,অপরাহ্ন ২১ জুন ২০১৮</published_at>
  <category>ধর্ষণ</category>
  <body>রাজস্থান: ধর্ষণে অভিযুক্ত স্ব-ঘোষিত বাবার আশ্রম থেকে নিখোঁজ ৬০০ তরুণী। রাজস্থানের আলাওয়াজে ‘দাতী মহারাজের’ আশ্রম থেকে আশ্রিতারা উধাও হয়ে গিয়েছে বলে অভিযোগ। মাত্র ১০০ জন বর্তমানে রয়েছেন ওই আশ্রমে।দিন কয়েক আগেই ধর্ষণের অভিযোগ ওঠে দিল্লির স্বঘোষিত ধর্মগুরু দাতী মহারাজের বিরুদ্ধে। ফতেপুর বৈরি এলাকার জনপ্রিয় শনিধাম মন্দিরের দাতী মহারাজের বিরুদ্ধে এই অভিযোগ আনেন বছর পঁচিশের এক তরুণী।ওই তরুণীর অভিযোগের ভিত্তিতে ধর্মগুরুর বিরুদ্ধে ভারতীয় আইনের আইপিসি ৩৫৪, ৩৭৬ এবং ৩৭৭ ধারায় অভিযোগ দায়ের করা হয়েছে। প্রায় ২ বছর আগে মন্দিরের মধ্যে তাকে ধর্ষণ করেছিল দাতী মহারাজ- এমনই অভিযোগ তরুণীর।দাতী মহারাজ জানিয়েছিলেন যে তার আশ্রমে ৭০০ জন রয়েছেন। বাকি মেয়েরা কোথায় গেল, তা জানতে তদন্ত করছে পুলিশ। তাদের কোথাও পাঠিয়ে দেওয়া হয়েছে, নাকি তারা ছুটিতে বাড়ি গিয়েছে, তা জানার চেষ্টা চলছে।ওদিকে, দাতী মহারাজ নিজেও লাপাত্তা। তার খোঁজে চলছে তল্লাশি।অভিযোগকারিণী জানিয়েছেন, শনিধাম মন্দিরের মধ্যে ওই তরুণীকে প্রায় দুবছর আগে ধর্ষণ করেছিল দাতী মহারাজ। নির্যাতিতার বাবা জানায়, সে সময় ওই তরুণী দাতী মহারাজের আশ্রমেই থাকত। তার আগে নিয়মিত ভাবে ওই ধর্মগুরুর উপদেশ শুনতে তার আশ্রমে যেত নির্যাতিতা। এরপর দাতী মহারাজের সঙ্গে তার সরাসরি আলাপ-পরিচয় হয়।তরুণীর বক্তব্য অনুযায়ী, আশ্রমের মধ্যে বহুবার তাকে যৌন হেনস্তা করেছে দাতী মহারাজ। শুধু তাই নয়, এই বিষয়ে কারো কাছে মুখ না খোলারও হুমকি দেওয়া হয়েছিল তাকে।এই ধর্ষণের অভিযোগ ওঠার পর থেকেই নিরুদ্দেশ ওই স্বঘোষিত ধর্মগুরু। পুলিশ জানিয়েছে, দাতী মহারাজ ছাড়াও আরো তিনজনের বিরুদ্ধে অভিযোগ দায়ের করা হয়েছে।সূত্র: কলকাতা ২৪</body>
</article>
