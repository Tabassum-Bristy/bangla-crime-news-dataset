<article>
  <headline>হবিগঞ্জে কিশোরীকে পালাক্রমে ধর্ষণ আটক ১</headline>
  <url>http://dainiksylhet.com/details/163330</url>
  <published_at>  প্রকাশিত হয়েছে : ৯:৪০:২৯,অপরাহ্ন ২৯ আগস্ট ২০১৯</published_at>
  <category>ধর্ষণ</category>
  <body>হবিগঞ্জ: হবিগঞ্জে প্রাণ কোম্পানিতে কাজ করতে যাওয়া এক কিশোরীকে রাতের আধারে হাওরে নিয়ে গিয়ে পালাক্রমে ধর্ষণ করা হয়েছে বলে অভিযোগ উঠেছে। মুমূর্ষ অবস্থায় তাকে বুধবার বিকেলে হবিগঞ্জ সদর আধুনিক হাসপাতালে ভর্তি করা হয়েছে।এ ঘটনায় জড়িত থাকার অভিযোগে আব্দুর রশিদ নামে এক সিএনজি চালককে আটক করেছে পুলিশ। আব্দুর রশিদ সদর উপজেলার নিতাইরচক গ্রামের আব্দু সামাদের পুত্র। ধর্ষিতা কিশোরীর পিতা বানিয়াচং উপজেলার সুজাতপুর ইউনিয়নের গাজীপুর গ্রামের কৃষক এ প্রতিবেদককে অভিযোগ করে জানান, তার ভাইসহ তাদের পরিবারের একাধিক সদস্য শায়েস্তাগঞ্জের অলিপুরে অবস্থিত প্রাণ কোম্পানিতে কাজ করে। এরই সুবাধে তার কন্যা ওই কোম্পানিতে কাজ করতে মঙ্গলবার বিকেলে বাড়ি থেকে রওয়ানা হয়। পথিমধ্যে সে হবিগঞ্জ শহর থেকে সন্ধ্যার দিকে সিএনজি অটোরিক্সা যোগে অলিপুরের উদ্দেশ্যে যাওয়ার জন্য উঠলে সিএনজি চালকসহ তার সহযোগীরা তাকে ওই এলাকায় না নিয়ে রাস্তা ঘুরিয়ে কৌশলে অন্যত্র নিয়ে যায়। পরে তাকে রাতের আঁধারে সদর উপজেলার নছরতপুর এলাকার একটি হাওরে নিয়ে গিয়ে পালাক্রমে ধর্ষণ করে। এসময় টহল পুলিশ বিষয়টি আচ করতে পেরে তাকে উদ্ধার করে থানায় নিয়ে আসে।এ ব্যাপারে সদর থানার ভারপ্রাপ্ত কর্মকর্তা (ওসি) মোঃ মাসুক আলী জানান, এ ঘটনায় মামলা দায়েরের প্রস্তুতি চলছে। ঘটনার সাথে জড়িত অন্যান্যদের ধরতে পুলিশের অভিযান অব্যাহত রয়েছে।</body>
</article>
