<article>
  <headline>ধর্ষক নাঈমকে ১০ দিনের রিমান্ডে চায় পুলিশ</headline>
  <url>http://dainiksylhet.com/details/98679</url>
  <published_at>  প্রকাশিত হয়েছে : ৩:২৪:২০,অপরাহ্ন ১৮ মে ২০১৭</published_at>
  <category>ধর্ষণ</category>
  <body>দৈনিকসিলেটডেস্ক: রাজধানীর বনানীতে রেইনট্রি হোটেলে বিশ্ববিদ্যালয়ের দুই ছাত্রী ধর্ষণ মামলার অন্যতম আসামি আবদুল হালিম ওরফে নাঈম আশরাফের ১০ দিনের রিমান্ড চেয়ে আবেদন করেছে পুলিশ।বৃহস্পতিবার নাঈম আশরাফকে আদালতে পাঠানো হবে। রাজধানীর মিন্টো রোডে ঢাকা মহানগর পুলিশের (ডিএমপি) কার্যালয়ে সাংবাদিকদের সঙ্গে আলাপকালে অতিরিক্ত কমিশনার মনিরুল ইসলাম এসব তথ্য জানান।মনিরুল ইসলাম জানান, প্রাথমিক জিজ্ঞাসাবাদে নাঈম ধর্ষণের কথা স্বীকার করেছে।এর আগে বুধবার রাতে মুন্সিগঞ্জের লৌহজং থেকে গ্রেপ্তার করা হয় নাঈম আশরাফকে। এ নিয়ে বনানী থানায় ধর্ষণ মামলার এজাহারভুক্ত পাঁচ আসামির সবাই গ্রেপ্তার হলেন।এই মামলার প্রধান আসামি শাফাত আহমেদ ও সাদমান সাকিফকে ১১ মে সিলেট থেকে গ্রেপ্তার করা হয়। এরপর গত সোমবার ঢাকা থেকে গ্রেপ্তার হন মামলার চার ও পাঁচ নম্বর আসামি শাফাতের গাড়িচালক বিল্লাল ও দেহরক্ষী রহমত আলী।মামলাটি তদন্ত করছে ঢাকা মহানগর পুলিশের উইমেন সাপোর্ট অ্যান্ড ইনভেস্টিগেশন ডিভিশন। তবে গ্রেপ্তার আসামিদের ঢাকা মহানগর গোয়েন্দা (ডিবি) পুলিশের দপ্তরে রেখে জিজ্ঞাসাবাদ করা হচ্ছে।গত ২৮ মার্চ রেইনট্রি হোটেলে বিশ্ববিদ্যালয়ের দুই ছাত্রী ধর্ষণের শিকার হয়েছেন বলে ৬ মে বনানী থানায় মামলা হয়। আদালতে দেয়া জবানবন্দিতে দুই ছাত্রী জানান, ২৮ মার্চ বনানীর রেইনট্রি হোটেলে জন্মদিনের অনুষ্ঠানে দাওয়াত দিয়ে তাদের নেয়া হয়। সেখানে ধর্ষণের শিকার হন তারা।</body>
</article>
