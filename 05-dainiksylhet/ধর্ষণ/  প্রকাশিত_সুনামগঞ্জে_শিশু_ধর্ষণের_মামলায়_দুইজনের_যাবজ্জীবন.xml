<article>
  <headline>সুনামগঞ্জে শিশু ধর্ষণের মামলায় দুইজনের যাবজ্জীবন</headline>
  <url>http://dainiksylhet.com/details/164565</url>
  <published_at>  প্রকাশিত হয়েছে : ৮:৫৭:৩১,অপরাহ্ন ১১ সেপ্টেম্বর ২০১৯</published_at>
  <category>ধর্ষণ</category>
  <body>দৈনিকসিলেটডটকম: সুনামগঞ্জের দক্ষিণ সুনামগঞ্জ উপজেলার বীরগাঁও এলাকায় আট বছরের শিশুকে ধর্ষণের দায়ে দুইজনের যাবজ্জীবন কারাদণ্ড দিয়েছেন আদালত। বুধবার দুপুরে সুনামগঞ্জের নারী ও শিশু নির্যাতন দমন ট্রাইব্যুনালের বিচারক জাকির হোসেন এ রায় দেন।দণ্ডপ্রাপ্তরা হলেন- দক্ষিণ সুনামগঞ্জের বীরগাঁও এলাকার মৃত আছমত উল্লাহর ছেলে আয়াকনূর ও হানিফ মিয়ার ছেলে শফিক।মামলা সূত্রে জানা যায়, ২০০৯ সালের ২০ জানুয়ারি বিকেলে এলাকার নাগরারকান্দা ছন ক্ষেতের পাশে খালের পাড়ে গোবর কুড়াতে গিয়েছিল ওই শিশু ও তার আরও এক বান্ধবী। তাদেরকে ডেকে নাগরারকান্দা শুকনো খালের মধ্যে নিয়ে যায় আয়াকনূর ও শফিক। এ সময় কান্নাকাটি করায় ওই শিশুটির বান্ধবীকে ছেড়ে দেয় তারা। পরবর্তীতে দুইজন মিলে ওই শিশুটিকে ধর্ষণ করে। পরে শিশুটির বাবা বাদী হয়ে দুইজনের বিরুদ্ধে মামলা করেন। র্দীর্ঘ তদন্ত শেষে পুলিশ তাদের বিরুদ্ধে আনা অভিযোগের প্রমাণ পাওয়ায় চার্জশিট দেয়। বুধবার আদালতের বিচারক সকল সাক্ষ্য-প্রমাণ পর্যালোচনা করে আসামিদের যাবজ্জীবন কারাদণ্ড দেন। রাষ্ট্রপক্ষে পিপি নান্টু রায় এবং আসামিপক্ষে আব্দুল হক ও জুবায়ের আহমদ মামলাটি পরিচালনা করেন।</body>
</article>
