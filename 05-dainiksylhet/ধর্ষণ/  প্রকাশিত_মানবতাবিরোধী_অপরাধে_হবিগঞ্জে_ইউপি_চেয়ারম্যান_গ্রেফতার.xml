<article>
  <headline>মানবতাবিরোধী অপরাধে হবিগঞ্জে ইউপি চেয়ারম্যান গ্রেফতার</headline>
  <url>http://dainiksylhet.com/details/128880</url>
  <published_at>  প্রকাশিত হয়েছে : ১:১৯:৫৬,অপরাহ্ন ২৪ মে ২০১৮</published_at>
  <category>ধর্ষণ</category>
  <body>হবিগঞ্জ সংবাদদাতা: মানবতাবিরোধী অপরাধের অভিযোগে হবিগঞ্জের বানিয়াচং উপজেলার মুরাদপুর ইউপি চেয়ারম্যান ও উপজেলা বিএনপির যুগ্ম আহ্বায়ক মো. মধু মিয়া তালুকদারকে গ্রেফতার করেছে গোয়েন্দা পুলিশ। গত মঙ্গলবার রাত ১০টায় জেলা শহরের কোর্ট মসজিদের সামনের রাস্তা থেকে তাকে গ্রেফতার করা হয়। তিনি ওই উপজেলার বিথঙ্গল গ্রামের বাসিন্দা।পুলিশ জানায়, মধু মিয়া তালুকদার ও তার বড় ভাই মৃত আহাদ আলী তালুকদারের বিরুদ্ধে মহান মুক্তিযুদ্ধ চলাকালে এলাকায় হত্যা, ধর্ষণ, লুণ্ঠন ও অগ্নিসংযোগের অভিযোগ এনে আন্তর্জাতিক অপরাধ ট্রাইব্যুনালে একটি অভিযোগ দেয় এলাকাবাসী।এর প্রেক্ষিতে ট্রাইব্যুনালের তদন্ত দল তদন্ত করে অভিযোগের সত্যতা পায়। পরবর্তীতে ট্রাইব্যুনাল দলের সমন্বয়ক আবদুল হান্নান খান বাদী হয়ে তার বিরুদ্ধে মামলা করেন। ওই মামলায় তার বিরুদ্ধে গ্রেফতারি পরোয়ানা জারি হলে ডিবি পুলিশ তাকে গ্রেফতার করে।ডিবি পুলিশের (ওসি) মো. শাহ আলম জানান, আন্তর্জাতিক অপরাধ ট্রাইবুনালের গ্রেফতারি পরোয়ানায় তাকে গ্রেফতার করা হয়েছে।এ ব্যাপারে আন্তর্জাতিক অপরাধ ট্রাইব্যুনালের তদন্ত সংস্থার সহকারী কমিশনার নূর হোসেন বলেন, ’৭১ সালে মধু মিয়ার নেতৃত্বে মধু বাহিনী বিথঙ্গল ও আশপাশের এলাকায় হত্যা, ধর্ষণ, লুণ্ঠন ও অগ্নিসংযোগ করে। তার পুরো পরিবার রাজাকার ছিল। আন্তর্জাতিক অপরাধ ট্রাইব্যুনালের একটি দল তদন্ত করে এর সত্যতা পান। আন্তর্জাতিক অপরাধ ট্রাইব্যুনাল দলের সমন্বয়ক পুলিশের সাবেক মহাপরিদর্শক (আইজিপি) আবদুল হান্নান খান বাদী হয়ে প্রায় মাস দুয়েক আগে একটি মামলা করেন। এ মামলায় মধু মিয়ার বিরুদ্ধে গ্রেফতারি পরোয়ানা জারি করা হয়।</body>
</article>
