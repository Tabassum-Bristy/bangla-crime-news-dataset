<article>
  <headline>মানবতাবিরোধী অপরাধ: ইসহাকসহ ৫ জনের মৃত্যুদণ্ড</headline>
  <url>http://dainiksylhet.com/details/135964</url>
  <published_at>  প্রকাশিত হয়েছে : ১২:১৮:৪৬,অপরাহ্ন ১৩ আগস্ট ২০১৮</published_at>
  <category>ধর্ষণ</category>
  <body>দৈনিকসিলেটডেস্ক: একাত্তরের মানবতাবিরোধী অপরাধের মামলায় পটুয়াখালীর ইসহাক সিকদারসহ পাঁচজনের মৃত্যুদণ্ডের রায় দিয়েছেন আদালত।সোমবার চেয়ারম্যান বিচারপতি মো. শাহিনুর ইসলামের নেতৃত্বে তিন বিচারপতির সমন্বয়ে গঠিত আন্তর্জাতিক অপরাধ ট্রাইব্যুনাল এই রায় ঘোষণা করেন। এর আগে গতকাল রোববার একই ট্রাইব্যুনাল আজ রায়ের দিন ধার্য করেন। মামলার অন্য আসামিরা হলেন, আব্দুল গণি হাওলাদার, আব্দুল আওয়াল ওরফে মৌলবী আওয়াল, আব্দুস সাত্তার প্যাদা ও সুলাইমান মৃধা।আদালত থেকে বের হওয়ার পর আইনজীবীরা এসব তথ্য জানান। এই মামলায় প্রসিকিউশনের পক্ষে ছিলেন প্রসিকিউটর জেয়াদ আল মালুম ও রেজিয়া সুলতানা। আর আসামিদের পক্ষে ছিলেন আইনজীবী আবদুস সাত্তার পালোয়ান।ট্রাইব্যুনাল গত ৩০ মে উভয়পক্ষের যুক্তিতর্ক শেষে মামলাটি রায় ঘোষণার জন্য অপেক্ষামাণ রাখেন।২০১৭ সালের ৮ মার্চ এ মামলার অভিযোগ গঠন করে বিচার শুরুর আদেশ দেন ট্রাইব্যুনাল। আগের বছর ১৩ অক্টোবর এই পাঁচজনের বিরুদ্ধে আনুষ্ঠানিক অভিযোগ দাখিল করে প্রসিকিউশন।২০১৫ সালের ২৩ সেপ্টেম্বর ট্রাইব্যুনাল এই পাঁচজনের বিরুদ্ধে গ্রেফতারি পরোয়ানা জারি করে। পরে পাঁচজনকেই গ্রেফতার করা হয়।মুক্তিযুদ্ধকালে হত্যা, গণহত্যা, ধর্ষণ, অগ্নিসংযোগসহ ৬ ধরনের মানবতাবিরোধী অপরাধের ১৬টি অভিযোগ রয়েছে আসামিদের বিরুদ্ধে।</body>
</article>
