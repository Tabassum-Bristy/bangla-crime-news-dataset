<article>
  <headline>৯ বছরের শিশুকে ধর্ষণ, গ্রামসম্পর্কীয় মামা আটক</headline>
  <url>http://dainiksylhet.com/details/149211</url>
  <published_at>  প্রকাশিত হয়েছে : ৮:৫৪:২০,অপরাহ্ন ১৩ ফেব্রুয়ারি ২০১৯</published_at>
  <category>ধর্ষণ</category>
  <body>দৈনিকসিলেটডেস্ক:কুমিল্লার হোমনায় ৯ বছরের এক শিশুকে ডেকে নিয়ে ধর্ষণ করেছে তারই গ্রামসম্পর্কীয় এক মামা। এ ঘটনায় সুভাষ চন্দ্র দাস (৫৫) নামে ওই ধর্ষককে আটক করেছে পুলিশ। গতকাল সোমবার দুপুরে উপজেলার দুলালপুর বাজারে এ ঘটনা ঘটে। এদিন রাতেই শিশুটির মা বাদী হয়ে হোমনা থানায় ধর্ষণের মামলা দায়ের করেছেন। পরে ধর্ষককে গ্রেপ্তার করে কোর্টের মাধ্যমে জেলহাজতে পাঠায় পুলিশ। আজ মঙ্গলবার সকালে ধর্ষণের শিকার ওই শিশুটিকে উন্নত চিকিৎসা ও পরীক্ষা-নিরীক্ষার জন্যে কুমিল্লা মেডিকেল কলেজ হাসপাতালে ভর্তি করা হয়েছে। শিশুটি স্থানীয় সরকারি প্রাথমিক বিদ্যালয়ের তৃতীয় শ্রেণির ছাত্রী। ধর্ষক সুভাষ দুলালপুর বাজারে ওষুধের ব্যবসার পাশাপাশি দুলালপুর সাব পোস্ট অফিসের পোস্টমাস্টার হিসেবে কর্মরত আছেন। তিনি চন্ডিপুর গ্রামের মৃত রাজেন্দ্র চন্দ্র দাসের ছেলে। তার স্ত্রী উপজেলার একটি নামকরা উচ্চ বিদ্যালয়ের শিক্ষক। এর আগেও ধর্ষক সুভাষ একবার শিশুটিকে একইভাবে ধর্ষণ করেছে বলে শিশুটির বরাত দিয়ে জানিয়েছেন অতিরিক্ত পুলিশ সুপার হোমনা সার্কেল সাইফুর রহমান আজাদ। তিনি জানান, শিশুটি ওইদিন দুপুরে বাজার থেকে শ্যাম্পু কিনে সুভাষের দোকানের পাশ দিয়ে বাড়ি ফেরার পথে দোকানের ভেতরে ডেকে নিয়ে জোরপূর্বক তাকে ধর্ষণ করে। পরে তার হাতে ‘সিভিট’ ট্যাবলেট ধরিয়ে দিয়ে এ ঘটনা কারো কাছে না বলার জন্য ভয়ভীতি ও শাসিয়ে দেয়। শিশুটির মা দৈনিক আমাদের সময়কে জানান, ওইদিন দুপুরে মেয়েটিকে শ্যাম্পু কিনতে ১০ টাকা দিয়ে বাজারে পাঠান। আসতে দেরি দেখে তিনি বিভিন্ন রাস্তা ও দোকানে গিয়ে মেয়ের খোঁজ করেন। না পেয়ে বাড়ি চলে আসেন। অনেক পরে মেয়ে শ্যাম্পু নিয়ে বাড়ি ফিরলে তিনি তাকে থাপ্পড় দেন। পরে মেয়েকে গোসলের জন্য নিয়ে গেলে তার বুকে দাগ দেখতে পান। এ ব্যাপারে জিজ্ঞাসা করলে তার মেয়ে জানায়, সুভাষ মামা তার সঙ্গে এমন করেছে। মা আরও জানান, সন্ধ্যায় মাগরিবের নামাজের পরে সুভাষ তার কাছে এসে অনুনয় বিনয় করতে থাকেন। তার পরও তিনি বিষয়টি চেয়ারম্যানের কাছে জানালে, তিনি আইনের মাধ্যমে যাওয়ার কথা বলে পুলিশকে জানান। এ ব্যাপারে উপজেলা স্বাস্থ্য কমপ্লেক্সের আবাসিক ডাক্তার মো. রাশেদুল ইসলাম রাশেদ জানান, ‘প্রাথমিকভাবে শিশুটিকে দেখেছি। বুকের ডান দিকে কামড়ের চিহ্ন পাওয়া গেছে। তবে আরও অন্যান্য পরীক্ষার নিরীক্ষার জন্য কুমিল্লা মেডিকেল কলেজ (কুমেক) হাসপাতালে রেফার করেছি। ’ দুলালপুর ইউনিয়ন পরিষদ চেয়ারম্যান জসীম উদ্দিন বলেন, সন্ধ্যার পরে মেয়েটির মা ও তাদের আত্মীয় ইদ্রিস সরকার মেয়েটিকে সঙ্গে করে আমার কাছে এসে ঘটনা জানায়। ঘটনা শুনে সুভাষকে ডেকে আনি। এসে এ ঘটনাটি কাউকে না জানানোর জন্য সুভাষ অনুনয় করতে থাকে। মেয়ের চাচাকেও ধর্মের বাপ ডেকে কাউকে না বলার জন্য অনুরোধ করে। বিষয়টি আমি পুলিশকে জানালে পুলিশ এসে সুভাষকে থানায় নিয়ে যায়। ঘটনার সত্যতা নিশ্চিত করে হোমনা থানার ভারপ্রাপ্ত কর্মকর্তা (ওসি) সৈয়দ মো. ফজলে রাব্বী জানান, শিশুটিকে ধর্ষণের ঘটনায় মামলা হয়েছে। এ ঘটনায় আসামিকে গ্রেপ্তার করা হয়েছে।</body>
</article>
