<article>
  <headline>হোটেল রেইনট্রি থেকে ১০ বোতল মদ জব্দ</headline>
  <url>http://dainiksylhet.com/details/98356</url>
  <published_at>  প্রকাশিত হয়েছে : ৪:৩৮:৩৫,অপরাহ্ন ১৪ মে ২০১৭</published_at>
  <category>ধর্ষণ</category>
  <body>দৈনিকসিলেটডেস্ক: রাজধানীর বনানীতে দ্য রেইনট্রি আবাসিক হোটেলে অভিযান চালিয়েছে শুল্ক গোয়েন্দার একটি দল। সেখান থেকে ১০ বোতল বিদেশি মদ জব্দ করা হয়েছে। রোববার দুপুর ১টার পর অভিযান শুরু হয়।  শুল্ক গোয়েন্দা ও তদন্ত অধিদপ্তরের মহাপরিচালক ড. মইনুল খান রাইজিংবিডিকে এসব তথ্য নিশ্চিত করেছেন। তিনি জানান, অভিযান এখনও চলছে। এদিকে হোটেল দ্য রেইনট্রি পরিদর্শনে যান মাদক দ্রব্য নিয়ন্ত্রণ অধিদপ্তরের (ডিএনসি)  কর্মকর্তারা। সংশ্লিষ্টরা জানান, হোটেলে কোনো মাদকদ্রব্য আছে কি না বা এর আগে ছিল কি না তা খতিয়ে দেখবেন তারা। কারণ, রেইন ট্রি হোটেলের মদের বারের কোন লাইসেন্স নেই।তবে গতকাল আবাসিক হোটেলে মদের বার নেই বলে দাবি করেন প্রতিষ্ঠানটির ম্যানেজার ফ্রাঙ্ক ফরগেট। তিনি বলেন, ‘আমাদের হোটেলে মদের বার নেই। তবে এখানে কফি বার রয়েছে।’প্রসঙ্গত, গত ২৮ মার্চ বন্ধুর সঙ্গে জন্মদিনের অনুষ্ঠানে গিয়ে বনানীর দ্য রেইনট্রি হোটেলে ধর্ষণের শিকার হন দুই বিশ্ববিদ্যালয় ছাত্রী। ওই ঘটনায় গত ৬ মে রাজধানীর বনানী থানায় সাফাত আহমেদ, নাঈম আশরাফ ও সাদমান সাকিফসহ পাঁচজনের বিরুদ্ধে মামলা করেন তারা। সাফাত আহমেদ ও সাদমান সাকিফকে ইতিমধ্যে গ্রেপ্তার করেছে পুলিশ। এ ঘটনার অভিযুক্তদের পাশাপাশি আলোচনায় চলে আসে দ্য রেইনট্রি হোটেল।</body>
</article>
