<article>
  <headline>শান্তি প্রতিষ্ঠায় আলোচনায় প্রস্তুত আরসা</headline>
  <url>http://dainiksylhet.com/details/109563</url>
  <published_at>  প্রকাশিত হয়েছে : ২:৫৯:২৬,অপরাহ্ন ০৭ অক্টোবর ২০১৭</published_at>
  <category>ধর্ষণ</category>
  <body>দৈনিকসিলেটডেস্ক:শান্তি প্রতিষ্ঠায় অস্ত্রবিরতি নিয়ে মিয়ানমার সরকারের সঙ্গে আলোচনায় প্রস্তুত রয়েছে বলে জানিয়েছে দ্য আরাকান রোহিঙ্গা স্যালভেশন আর্মি বা আরসা। রাখাইন প্রদেশে জরুরি সাহায্য পৌঁছানো নির্বিঘ্ন করতে আরসা যে মাসব্যাপী অস্ত্রবিরতি ঘোষণা দেয়, তার মেয়াদ সোমবার মধ্যরাতে শেষ হচ্ছে। এমন প্রেক্ষাপটে শনিবার এক বিবৃতির মাধ্যমে আরসা জানায়, মিয়ানমার সরকারের সঙ্গে যেকোনো শান্তি আলোচনায় বসতে প্রস্তুত রয়েছে তারা। খবর: রয়টার্সের।তবে অস্ত্রবিরতি শেষ হলে সংগঠনটি কি পদক্ষেপ নেবে, সেটি স্পষ্ট করেনি। আরসা রোহিঙ্গা জনগোষ্ঠীর ওপর চালানো ‘অত্যাচার ও নিপীড়ন বন্ধে দৃঢ় প্রতিজ্ঞ’ বলেও বিবৃতিতে উল্লেখ করা হয়েছে।বিবৃতিতে বলা হয়, যেকোনো পর্যায়ে বর্মি সরকার যদি শান্তি আলোচনায় আগ্রহ দেখায়, আরসা সেই প্রয়াসকে স্বাগত জানাবে এবং এগিয়ে আসবে।আরসা’র সর্বশেষ এই বিবৃতি নিয়ে মিয়ানমার সরকারের কোনো মন্তব্য নিতে পারেনি রয়টার্স। তবে গত ১০ সেপ্টেম্বর আরসা যখন অস্ত্রবিরতি ঘোষণা করেছিল, তখন সরকারের মুখপাত্র বলেছিলেন, ‘সন্ত্রাসীদের সঙ্গে আলোচনার কোনো নীতি আমাদের নেই।’গত ২৫ আগস্ট ৩০টি পুলিশ ফাঁড়ি ও একটি সেনা ক্যাম্পে হামলা করেছিল আরসা। এতে নিরাপত্তা বাহিনীর অন্তত ১২ সদস্য নিহত হয়।এই হামলার জবাবে মিয়ানমার সেনা বাহিনী রাখাইনে অভিযান চালায়। সেনা বাহিনী ঘোষিত এই ‘শুদ্ধি অভিযানে’ ৫ লাখ ১৫ হাজার রোহিঙ্গা মুসলিম রাখাইন রাজ্য থেকে পালিয়ে বাংলাদেশে আশ্রয় নিয়েছে।মিয়ানমার সরকারের দাবি, এই সংঘাতে ৫০০ জনের বেশি রোহিঙ্গা নিহত হয়েছে, যাদের বেশিরভাগই ‘সন্ত্রাসী’। তারা রোহিঙ্গা গ্রামে বেসামরিক লোকদের হামলা ও আগুন লাগানোর ঘটনায় সম্পৃক্ত।কিন্তু, পালিয়ে আসা রোহিঙ্গাদের কাছ থেকে জানা যায়, বেসামরিক লোকদের ওপর হামলা, বাড়িঘরে আগুন লাগানো, ধর্ষণ ও লুটপাটের সঙ্গে মিয়ানমার সেনাবাহিনী ও মগরা সম্পৃক্ত।বাংলাদেশের পররাষ্ট্রমন্ত্রী আবুল হাসান মাহমুদ আলী সংবাদ মাধ্যমে জানিয়েছিলেন, রাখাইন প্রদেশে সর্বশেষ এ সংঘাতে নিহতের সংখ্যা তিন হাজার ছাড়িয়ে গেছে। বাংলাদেশে নারী ও শিশুসহ প্রতিদিনই শত শত রোহিঙ্গা পালিয়ে আসছে।আরসা শুধুমাত্র গত বছরের অক্টোবরে একই ধরনের সেনা বাহিনীর অভিযানের মুখোমুখি হয়েছিল। এমন সংগঠন মিয়ানমার সেনাবাহিনীকে কেমন চ্যালেঞ্জের মুখে ফেলতে পারে, সেটা স্পষ্ট নয়।তাছাড়া ২৫ আগস্ট শুরু হওয়া মিয়ানমার সেনাবাহিনীর অভিযানে বিপরীতে আরসাকে বড় কোনো প্রতিরোধ গড়ে তুলতে দেখা যায়নি।রাখাইনে কতজন আরসা’র সদস্য কাজ করতে পারবে, তাদের খাদ্য, অর্থ ও তথ্য সরবরাহ করবে কারা, সেটা নিয়েও সংশয় রয়েছে। কারণ, প্রায় অর্ধেকের বেশি রাখাইন গ্রাম জনশূন্য হয়ে পড়ায় খাদ্য, অর্থ সাহায্য ও প্রয়োজনীয় তথ্য আদান-প্রদানে আরসা চরম সমস্যার ‍মুখোমুখি হচ্ছে বলে আশঙ্কা রয়েছে।এদিকে, আরসা কোনো বিদেশি জঙ্গিগোষ্ঠীর সঙ্গে সম্পৃক্ত কিনা এমন অভিযোগের জবাবে তারা জানিয়েছে, আরসা নিতান্তই একটি ‘দেশীয়’ সংগঠন এবং এর সঙ্গে অন্য দেশের ইসলামী সংগঠনের কোনো সম্পৃক্ততা নেই।চলতি বছরের মার্চে রয়টার্সের সঙ্গে এক সাক্ষাৎকারে আরসা নেতা আতাউল্লাহ বলেছিলেন, ২০১২ সালে রাখাইন প্রদেশে বৌদ্ধ ও মুসলিম সাম্প্রদায়িক দাঙ্গার পরিপ্রেক্ষিতে সংগঠনটি প্রতিষ্ঠিত হয়েছিল।প্রতিষ্ঠার পর থেকে তারা মিয়ানমার সরকারের কাছে দাবি জানিয়ে আসছে, রোহিঙ্গাদের ‘বৈধ নাগরিক’ হিসেবে স্বীকৃতি দেওয়ার এবং রাখাইন ছেড়ে পালিয়ে যাওয়া রোহিঙ্গা শরণার্থীদের নিরাপদে ফিরিয়ে আনাসহ তাদের নিরাপদ আশ্রয়ের ব্যবস্থা করা।আগস্টের শেষ সপ্তাহে সংঘাত শুরু হওয়ার পর প্রায় ৫ লাখ ১৫ হাজার রোহিঙ্গা রাখাইন ছেড়ে পালিয়ে বাংলাদেশে এসেছে। এখনও চরম হুমকির মধ্যে রাখাইনে রয়ে গেছে ৫ লাখের কাছাকাছি রোহিঙ্গা।রাখাইনে চলমান মানবিক বিপর্যয়কে ‘গণহত্যা’ ও ‘জাতিগত নিধন’ বলে অভিহিত করেছে জাতিসংঘসহ বিভিন্ন আন্তর্জাতিক সংগঠন।</body>
</article>
