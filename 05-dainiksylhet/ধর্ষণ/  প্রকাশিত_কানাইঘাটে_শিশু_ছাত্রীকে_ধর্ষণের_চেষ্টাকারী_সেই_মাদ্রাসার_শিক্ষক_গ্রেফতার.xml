<article>
  <headline>কানাইঘাটে শিশু ছাত্রীকে ধর্ষণের চেষ্টাকারী সেই মাদ্রাসার শিক্ষক গ্রেফতার</headline>
  <url>http://dainiksylhet.com/details/149648</url>
  <published_at>  প্রকাশিত হয়েছে : ৩:৪৬:২১,অপরাহ্ন ২০ ফেব্রুয়ারি ২০১৯</published_at>
  <category>ধর্ষণ</category>
  <body>কানাইঘাট প্রতিনিধি: গণমাধ্যমে সংবাদ প্রকাশের পর তৃতীয় শ্রেণির ৯ বছরের শিশু ছাত্রীকে ধর্ষণের চেষ্টার অভিযুক্ত আসামী কানাইঘাট রাজাগঞ্জ ইউপির জামেয়াতুল ইসলাম লিলবানাত খালপার টাইটেল মহিলা মাদ্রাসার সহকারী শিক্ষক হাফিজ কবির আহমদ (৪০) কে কানাইঘাট থানা পুলিশ গ্রেফতার করতে সক্ষম হয়েছে। গত সোমবার রাতে ধর্ষণের চেষ্টা মামলার আসামী শিক্ষক কবির আহমদকে গ্রেফতার করা হয়েছে বলে মামলার তদন্তকারী কর্মকর্তা এস.আই আবু কাউছার জানিয়েছেন। গতকাল মঙ্গলবার তাকে আদালতে সোপর্দ করা হয়েছে বলে তিনি জানান। প্রসজ্ঞত যে, গত ১৭ জানুয়ারী লিলবানাত খালপার মহিলা মাদ্রাসার তৃতীয় শ্রেণির এক শিশু ছাত্রীকে মাদ্রাসার দ্বিতীয় তলার একটি নির্জন কক্ষে মাদ্রাসার সহকারী শিক্ষক স্থানীয় মইনা গ্রামের মৃত আব্দুস শুক্কুরের পুত্র হাফিজ কবির আহমদ জোরপূর্বক ভাবে ধর্ষনের চেষ্টা করেন। মেয়েটি এই শিক্ষকের হাতে যৌন হেনস্থার স্বীকার হওয়ায় মেয়েটি মাদ্রাসায় আসা বন্ধ করে দেয়। মাদ্রাসার মুহতমিম মাওঃ আব্দুর রহমানকে ঘটনাটি জানানোর পরও তিনি ধামাচাপা দেওয়ার চেষ্টা করলে ভিকটিমকে গত ৫ ফেব্রুয়ারী তার পরিবার সিওমেক হাসপাতালে ওসিসি বিভাগে ভর্তি করেন। ডাক্তারী পরীক্ষায় শিশু মেয়েটিকে যৌন হেনস্থা করার প্রমাণ পাওয়ার এ ঘটনায় কানাইঘাট থানায় গত ১০ ফেব্রুয়ারী অভিযুক্ত শিক্ষক কবির উদ্দিনের বিরুদ্ধে নারী ও শিশু নির্যাতন দমন আইনে মামলা রেকর্ড করা হয়। পুলিশ বিভিন্ন স্থানে অভিযান চালিয়ে শিক্ষক কবির আহমদকে গ্রেফতারে চেষ্টা করার পর গত সোমবার রাতে তাকে উপজেলা সদর থেকে গ্রেফতার করা হয়।</body>
</article>
