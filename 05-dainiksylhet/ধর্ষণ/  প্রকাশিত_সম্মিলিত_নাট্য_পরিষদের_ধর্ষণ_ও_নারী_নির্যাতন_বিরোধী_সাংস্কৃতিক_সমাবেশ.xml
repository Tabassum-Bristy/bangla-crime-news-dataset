<article>
  <headline>সম্মিলিত নাট্য পরিষদের ধর্ষণ ও নারী নির্যাতন বিরোধী সাংস্কৃতিক সমাবেশ</headline>
  <url>http://dainiksylhet.com/details/107370</url>
  <published_at>  প্রকাশিত হয়েছে : ১০:২৯:৩১,অপরাহ্ন ০৯ সেপ্টেম্বর ২০১৭</published_at>
  <category>ধর্ষণ</category>
  <body>সিলেট: সিলেটের সাংস্কৃতিক আন্দোলনের অন্যতম চালিকাশক্তি সম্মিলিত নাট্য পরিষদ সিলেট আয়োজিত ধর্ষণ ও নারী নির্যাতন বিরোধী প্রতিবাদী সাংস্কৃতিক সমাবেশে প্রধান অতিথির বক্তব্যে সিলেটের বিভাগীয় কমিশনার ড. মোছাম্মাৎ নাজমানারা খানুম বলেন, শুধুমাত্র আইন প্রয়োগের মাধ্যমে নারী নির্যাতন সহ ঘৃণিত অপরাধ সমূহ দূর করা সম্ভব নয়। এ ক্ষেত্রে সরকারের পাশাপাশি সামাজিক মূল্যবোধ ও নৈতিক শিক্ষার মাধ্যমে সমাজকে জাগ্রত করতে হবে। সাধারণ শিক্ষার পাশাপাশি নৈতিক শিক্ষা অর্জনে প্রাধান্য দিতে হবে। তিনি বলেন- সরকার ধর্ষণ, নারী নির্যাতন সহ সমস্ত অপরাধের বিরুদ্ধে কঠোর অবস্থানে কাজ করছে। এক্ষেত্রে সরকারকে সহযোগিতা করতে হবে এবং সামাজিকভাবে নিরাপত্তা বেষ্টনী গড়ে তুলতে হবে। তিনি বলেন, নারী নির্যাতন ও ধর্ষণের বিরুদ্ধে সামাজিকভাবে পরিবর্তন আনতে নাট্য ও সংস্কৃতিকর্মী দের ভূমিকা খুবই গুরুত্বপূর্ণ। এক্ষেত্রে সম্মিলিত নাট্যপরিষদ, সিলেট বিভাগে এই কর্মসূচীকে ছড়িয়ে দিতে পারে। তিনি তৃণমূল পর্যায়ে সাংস্কৃতিক জাগরণের মধ্য দিয়ে ধর্ষন ও নারী নির্যাতনের বিরুদ্ধে সচেতনতা সৃষ্টির আহ্বান জানান। গতকাল ৯ সেপ্টেম্বর বিকাল ৪টায় সিলেট কেন্দ্রীয় শহিদমিনার প্রাঙ্গনে অনুষ্ঠিত প্রতিবাদী সাংস্কৃতিক সমাবেশে আলোচনা পর্বে সভাপতিত্ব করেন- সম্মিলিত নাট্য পরিষদের সভাপতি মিশফাক আহমেদ চৌধুরী মিশু। আমন্ত্রিত অতিথিদের মধ্যে বক্তব্য রাখেন- একুশে পদকপ্রাপ্ত প্রবীণ লোকসঙ্গীত শিল্পী সুষমা দাস, শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক ফারজানা সিদ্দিকা রনি, সাংস্কৃতিক সমাবেশে নাট্য পরিষদের মূল বক্তব্য উপস্থাপন করেন মূরারী চাঁদ কলেজের রাষ্ট্র বিজ্ঞানের বিভাগীয় প্রধান অধ্যাপক শামীমা চৌধুরী। স্বাগত বক্তব্য প্রদান করেন- সম্মিলিত নাট্য পরিষদের সাধারণ সম্পাদক রজত কান্তি গুপ্ত। ইন্দ্রানী সেন শম্পার সঞ্চালনায় অনুষ্ঠানের শুরুতেই “জাগো নারী জাগো বহ্নিশিখা” উদ্বোধনী নৃত্য পরিবেশন করে ছন্দ নৃত্যালয় সিলেট। বৃষ্টি বিঘিœত বৈরী আবহাওয়ার মধ্যে ধর্ষণ ও নারী নির্যাতন বিরোধী সাংস্কৃতিক পরিবেশনা তুলে ধরেন- বাংলাদেশ উদীচী শিল্পী গোষ্ঠী সিলেট জেলা সংসদ, নৃত্যশৈলী সিলেট, থিয়েটার সিলেট, নগরনাট সিলেট, নবশিখা নাট্যদল সিলেট, আবৃত্তি পরিবেশন করেন- জ্যোতি ভট্টাচার্য্য। অনুষ্ঠানে সংহতি জানিয়ে উপস্থিত ছিলেন- সুজন সিলেটের সভাপতি ফারুক মাহমুদ চৌধুরী, বাংলাদেশ আবৃত্তি সমন্বয় পরিষদের সহ-সভাপতি মোকাদ্দেছ বাবুল, বাপা সিলেটের সাধারণ সম্পাদক আব্দুল করিম কিম। এছাড়াও সম্মিলিত সাংস্কৃতিক জোটের সাবেক সাধারণ সম্পাদক এনামুল মুনির, সম্মিলিত নাট্য পরিষদের সাবেক সাধারণ সম্পাদক শামছুল বাছিত শেরো, সাবেক সহ-সভাপতি খোয়াজ রহিম সবুজ, নাট্য সংগঠক বাবুল আহমেদ সহ বিভিন্ন নাট্য সংস্কৃতিক সংগঠনের প্রতিনিধিত্বশীল ব্যক্তিবর্গ উপস্থিত ছিলেন।</body>
</article>
