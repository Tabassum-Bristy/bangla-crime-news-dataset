<article>
  <headline>‘বন্দুকযুদ্ধে’ গণধর্ষণ মামলার আসামী নিহত</headline>
  <url>http://dainiksylhet.com/details/159352</url>
  <published_at>  প্রকাশিত হয়েছে : ১০:১৪:২৯,অপরাহ্ন ০৯ জুলাই ২০১৯</published_at>
  <category>ধর্ষণ</category>
  <body>দৈনিকসিলেটডেস্ক:ময়মনসিংহের ভালুকায় গণধর্ষণ মামলার প্রধান আসামি সাইফুল ইসলাম ওরফে সাইফুল ডাকাত (৪০) ‘বন্দুকযুদ্ধে’ নিহত হয়েছেন। আজ সোমবার রাতে উপজেলার হাতিবের এলাকায় জেলা পুলিশের গোয়েন্দা (ডিবি) শাখার সদস্যদের সঙ্গে এই ‘বন্দুকযুদ্ধে’র ঘটনা ঘটে।জেলা পুলিশের গোয়েন্দা শাখার ভারপ্রাপ্ত কর্মকর্তা (ওসি) শাহ কামাল আকন্দ বলেন, গণধর্ষণ মামলার প্রধান আসামি সাইফুল ভালুকার হাতিবের এলাকায় অবস্থান করছে- এমন গোপন সংবাদের ভিত্তিতে রাত ১টার দিকে আটকের জন্য অভিযানে যায় ডিবি পুলিশের একটি দল। এ সময় সাইফুল পুলিশের উপস্থিতি টের পেয়ে তাদের লক্ষ্য করে গুলি ছোঁড়ে। আত্মরক্ষার্থে পুলিশও পাল্টা গুলি চালায়।পরে ঘটনাস্থল থেকে গুলিবিদ্ধ অবস্থায় সাইফুুলকে আটক করে ময়মনসিংহ মেডিকেল কলেজ (মমেক) হাসপাতালে নেয়া হলে চিকিৎসক তাকে মৃত ঘোষণা করেন। ঘটনাস্থল থেকে একটি দেশীয় পাইপগান ও তিনটি ছুরি উদ্ধার করা হয়েছে। সাইফুলের বিরুদ্ধে ধর্ষণ, ডাকাতিসহ একাধিক মামলা রয়েছে বলেও জানান ওসি শাহ কামাল।এর আগে, গত ১৬ই জুন ভালুকা উপজেলার কৈয়াদি গ্রামে পরীক্ষা দিতে যাওয়ার পথে অষ্টম শ্রেণির এক স্কুলছাত্রীকে গণধর্ষণ করে সাইফুল ও তার সহযোগী রমজান। পরে এ ঘটনায় গত ৩০শে জুন ভালুকা মডেল থানায় ওই কিশোরী নিজেই বাদী হয়ে সাইফুলকে প্রধান আসামি করে গণধর্ষণের মামলা দায়ের করে।-মানবজমিন</body>
</article>
