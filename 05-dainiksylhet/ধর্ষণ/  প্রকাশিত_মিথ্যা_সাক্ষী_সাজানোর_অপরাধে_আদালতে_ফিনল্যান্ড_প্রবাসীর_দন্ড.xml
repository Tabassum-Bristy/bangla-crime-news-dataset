<article>
  <headline>মিথ্যা সাক্ষী সাজানোর অপরাধে আদালতে ফিনল্যান্ড প্রবাসীর দন্ড</headline>
  <url>http://dainiksylhet.com/details/110348</url>
  <published_at>  প্রকাশিত হয়েছে : ৮:২৯:২৩,অপরাহ্ন ১৫ অক্টোবর ২০১৭</published_at>
  <category>ধর্ষণ</category>
  <body>এমরান খান, ফিনল্যান্ড থেকে:দলবল নিয়ে জুম্মার নামাজের পর মসজিদ প্রাংগনে তাণ্ডব চালিয়ে গ্রেপ্তার হওয়ার সপ্তাহখানেক পর নারী নির্যাতনের একটি মামলায় মিথ্যা সাক্ষী সাজানোর অপরাধে দণ্ডিত হয়েছেন ফিনল্যান্ড প্রবাসী কামরুল হাসান জনি।বৃহস্পতিবার ১২ই অক্টোবর ফিনল্যান্ডের রাজধানী হেলসিংকি জেলা কোর্ট  তার বিরুদ্ধে ওই রায় দেয়। মিথ্যা সাক্ষ্য সাজানোর দায়ে প্রবাসী কামরুল হাসান জনিকে ২০ দিনের আর্থিক উপার্জন জরিমানা করা হয়।প্রতিদিন ৬ ইউরো ধরে মোট ১২০ ইউরো আদালতে এই দন্ডিত বাংলাদেশ প্রবাসীকে দিতে হবে।রায়ে একইসঙ্গে আদালতে খরচ ও বাদীর আইনজীবীর যাবতীয় ফি পরিশোধ করতে বলা হয়েছে দোষি সাব্যস্ত জনিকে।তবে আদালতে তার দাখিল করা কাগজপত্র অনুযায়ী ‘আর্থিক দীনতা’ বিবেচনায় নিয়ে আইনজীবীর ওই অর্থ প্রাথমিকভাবে সরকারের তরফ থেকে দেওয়া হবে।রায়ের একটি অনুলিপি এই প্রতিবেদকের হাতে রয়েছে।ফিনিশ আয়কর বিভাগের হিসাবে প্রবাসী জনির প্রতিদিন আয় মাত্র ৬ ইউরো।সরকারি তথ্যানুযায়ী, ফিনল্যান্ডের বেসরকারি খাতে একজন কর্মীর গড় মাসিক আয় সাড়ে তিন হাজার ইউরো।উল্লেখ্য ইউরোপের অন্যতম কল্যাণমুখী রাষ্ট্র ফিনল্যান্ডের সোস্যাল ইনস্যুরেন্স ইনস্টিটিউশন বেকার নাগরিকদের পাশাপাশি ক্ষুদ্র উদ্যোক্তা বা খণ্ডকালীন চাকরিজীবীর মতো স্বল্প আয়কারীদের স্বভাবিক জীবন-যাপনের নিমিত্তে সামাজিক সুরক্ষা ভাতা প্রদান করে থাকে।ফিনল্যান্ডের জনসংখ্যা প্রায় ৫৫ লাখ। দেশটিতে গত নভেম্বর মাসের তথ্য অনুযায়ী বেকার জনগোষ্ঠীর পরিমাণ শতকরা ৮.১ শতাংশ বা প্রায় দুই লাখ ১৩ হাজার। আগের বছরেও বেকারের সংখ্যা একই ছিল।জনির ওই মিথ্যা সাক্ষী সাজানোর ঘটনাটি কয়েক বছর আগের। ইতালী প্রবাসী এক নারীকে বিয়ে করে নিয়ে ঘর-সংসার করার পর ফিনিশ আইন অনুযায়ী স্ত্রীর স্বীকৃতি দিতে অস্বীকার করায় তিনি কামরুল হাসান জনির বিরুদ্ধে ধর্ষণ মামলা দায়ের করেন। পরে ২০১৫ সালের ২৩ এপ্রিল ধর্ষণের ওই মামলায় জনিকে গ্রেপ্তার করে পুলিশ।ওই মামলা হওয়ার পর এক ব্যক্তিকে (ফিনিশ আইনে বিধিনিষেধ থাকায় নাম প্রকাশ করা গেল না) সাক্ষী সাজিয়ে ওই নারীর বিরুদ্ধে মিথ্যা সাক্ষ্য দেওয়ার জন্য প্ররোচনা দেন জনি। পরে পুলিশের অপরাধ ও তদন্ত বিভাগের সদস্যদের জেরার মুখে জনির ‘সাজানো সাক্ষী’ তাদের যাবতীয় সঠিক তথ্য দেন।এরপর মিথ্যা সাক্ষী সাজানোর নতুন আরেকটি অভিযোগ গঠন করা হয় জনির বিরুদ্ধে, সেই মামলায় দণ্ডিত হলেন তিনি। ওই সাক্ষ্য দেওয়ার জের ধরেই গত ৬ অক্টোবর শুক্রবার জুম্মার নামাজ শেষে হেলসিংকির বাংলাদেশ কেন্দ্রীয় মসজিদ এলাকায় তাণ্ডব চালান ফিনল্যান্ড বিএনপির মেয়াদ উর্ত্তীন্য কমিটির সভাপতি কামরুল হাসান জনি ও তার অনুসারীরা। সেদিন হামলায় চালিয়ে কয়েকজনকে আহত করার পর জনিসহ পাঁচজন গ্রেপ্তার হয়েছিলেন। দুই দিন পর তাদের ছেড়ে দেওয়া হলেও হামলার তদন্ত চলছে।মসজিদ এলাকায় তাণ্ডবের ঘটনায় হেলসিংকি পুলিশর গ্রেপ্তারকারীদের জিজ্ঞাসাবাদ করেছেন, একইসঙ্গে কয়েকজন প্রত্যক্ষদর্শীর কথাও শুনেছেন। ঘটনার সময় উপস্থিত কয়েক জনের মুঠোফোনে ভিডিও চিত্র ও আশেপাশের ব্যবসা প্রতিষ্ঠানের সিসি ক্যামেরাগুলিতে থাকা এই পুরো ঘটনার রেকর্ডকৃত ভিডিও পুলিশ সংগ্রহ করেছে।</body>
</article>
