<article>
  <headline>বগুড়ায় ‘ধর্ষক’ তুফানসহ ৪ জন ফের রিমান্ডে</headline>
  <url>http://dainiksylhet.com/details/104364</url>
  <published_at>  প্রকাশিত হয়েছে : ৮:২৩:২৬,অপরাহ্ন ০২ আগস্ট ২০১৭</published_at>
  <category>ধর্ষণ</category>
  <body>দৈনিকসিলেটডেস্ক: বগুড়ায় কিশোরী ধর্ষণ ও তার মা কে শারীরিক নির্যাতনের পর চুল কেটে ন্যাড়া করে দেওয়ার ঘটনার প্রধান আসামি সদ্য বহিষ্কৃত শ্রমিক লীগ নেতা তুফান সরকার, স্ত্রী আশা বেগম ও শাশুড়ি রুমা বেগম ও তুফানের সহযোগী মুন্না কে ফের রিমান্ড মঞ্জুর করেছে আদালত। বুধবার সিনিয়র জুডিশিয়াল ম্যাজিস্ট্রেট শ্যাম সুন্দর রায় এ রিমান্ড মঞ্জুর করেন।বিকেলে রিমান্ড শেষে তুফানসহ ৮ জনকে আদালতে হাজির করে পুলিশ। এরপর তুফান সরকার, স্ত্রী আশা বেগম, শাশুড়ি রুমা বেগম ও তুফানের সহযোগী মুন্নাকে ৭ দিন করে রিমান্ড আবেদন করেন মামলা তদন্তকারী কর্মকর্তা ও বগুড়া সদর থানার পরিদর্শক (অপারেশন) আবুল কালাম আজাদ।তিনি জানান, আদালত তুফান সরকার ও সহযোগী মুন্নাকে ২ দিন করে, তুফানের স্ত্রী ও শাশুড়ি কে ১ দিন করে রিমান্ড মঞ্জুর করেছে আদালত।এদিকে, একই আদালতে নাপিত জীবন রবি দাস ১৬৪ ধারায় জবানবন্দি দিয়েছেন।উল্লেখ্য, গত ১৭ জুলাই বিকেলে ভালো কলেজে ভর্তি করে দেওয়ার কথা বলে এক ছাত্রীকে বাড়ি থেকে তুলে নিয়ে গিয়ে ধর্ষণ করেন বগুড়া শহর শ্রমিক লীগের সভাপতি তুফান সরকার।বিষয়টি ধামাচাপা দিতে তিনি ও তার সহযোগীরা এবং স্ত্রীর বড় বোন নারী কাউন্সিলর মার্জিয়া আক্তার রুমকিকে ধর্ষণের শিকার মেয়েটির পেছনে লেলিয়ে দেন।ঘটনার ১০ দিন পর গত ২৮ জুলাই নির্যাতিতা কিশোরী ও তার মাকে বাড়ি থেকে তুলে নিয়ে গিয়ে চার ঘণ্টা ধরে তারা নির্যাতন চালায়। এরপর দু’জনেরই মাথা ন্যাড়া করে দেন।এ ঘটনায় কিশোরীর মা বাদী হয়ে ওইদিন রাতেই শ্রমিক লীগ নেতা তুফান সরকার, তার স্ত্রী আশা সরকার, আশা সরকারের বড় বোন বগুড়া পৌরসভার সংরক্ষিত ওয়ার্ডের নারী কাউন্সিলর মার্জিয়া আক্তার রুমকিসহ ১০ জনের বিরুদ্ধে ধর্ষণ ও নির্যাতনের অভিযোগে দুটি মামলা করেন।মামলার পর রাতেই তিন সহযোগীসহ তুফানকে গ্রেফতার করে পুলিশ। ৩০ জুলাই রোববার সন্ধ্যায় তুফানের স্ত্রীর বোন কাউন্সিলর রুমকি ও শাশুড়িকে গ্রেফতার করা হয়।একই সঙ্গে রোববার তুফান সরকারকে শ্রমিক লীগ থেকে বহিষ্কার করা হয়েছে।ওইদিন দুপুরে আদালতে তুফান সরকার, দীপু ও রুপমকে হাজির করে ৭ দিন করে রিমান্ড আবেদন করেন মামলার তদন্তকারি কর্মকর্তা। আদালত ৩ দিন করে রিমান্ড মঞ্জুর করে। পরের দিন, তুফানের স্ত্রী, শাশুড়ি, শ্বশুর, শ্যালিকা পৌর কাউন্সিলর মারজিয়া হাসান রুমকিসহ ৭ জনকে রিমান্ডে নেয় পুলিশ। এর মধ্যে কাউন্সিলর মারজিয়া হাসান রুমকির ৪ দিনের রিমান্ডে মঞ্জুর করে আদালত।</body>
</article>
