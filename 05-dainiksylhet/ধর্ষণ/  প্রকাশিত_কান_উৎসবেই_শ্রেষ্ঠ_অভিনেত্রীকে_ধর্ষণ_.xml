<article>
  <headline>কান উৎসবেই শ্রেষ্ঠ অভিনেত্রীকে ধর্ষণ!</headline>
  <url>http://dainiksylhet.com/details/128693</url>
  <published_at>  প্রকাশিত হয়েছে : ১:৪২:৩০,অপরাহ্ন ২২ মে ২০১৮</published_at>
  <category>ধর্ষণ</category>
  <body>দৈনিকসিলেটডেস্ক: হলিউডের প্রযোজক হার্ভি ওয়াইনস্টেইনের বিরুদ্ধে ধর্ষণের অভিযোগ এনেছিলেন অনেক আগেই। আর এ বার কান চলচ্চিত্র উৎসবের মঞ্চে দাঁড়িয়ে সরাসরি বললেন, ‘‘এই কান-ই ছিল ওয়াইনস্টেইনের মৃগয়াক্ষেত্র।’’কানের সমাপ্তি অনুষ্ঠানে শ্রেষ্ঠ অভিনেত্রীর নাম ঘোষণা করতে মঞ্চে উঠেছিলেন ইতালীয় অভিনেত্রী-পরিচালক, ৪৩ বছর বয়সী আসিয়া আর্জেন্তো। সেই মঞ্চে দাঁড়িয়েই তিনি বলেন, ‘‘১৯৯৭ সালে এই কান উৎসব চলাকালীনই আমাকে ধর্ষণ করেছিল ওয়াইনস্টেইন। আমার তখন একুশ বছর বয়স।’’ কান কর্তৃপক্ষের দিকেও আঙুল তুলে তিনি দাবি করেন, এত বছর ধরে অনেকেই ওয়াইনস্টেইনের স্বরূপ জানতেন। কিন্তু কেউ কিছুই বলতেন না।তবে তার আশা, ‘‘হার্ভিকে এখানে, এই মঞ্চে আর কোনো দিন স্বাগত জানানো হবে না। গোটা ফিল্ম ইন্ডাস্ট্রি ওকে ওর অপরাধের জন্য বর্জন করবে।’’আরো এক ধাপ এগিয়ে আসিয়া বলেছেন, ‘‘আজ রাতে, এই মুহূর্তে, আপনাদের সকলের মধ্যে হয়তো এমন অনেকেই বসে রয়েছেন, যারা মহিলাদের সঙ্গে অশালীন আচরণ করে থাকেন। তাদের বলছি, আপনাদের আমরা চিনি। মুখোশের আড়ালে বেশি দিন লুকিয়ে থাকতে পারবেন না। আপনাদের সবাইকে অবিলম্বে গ্রেফতার করা উচিত। ’’‘দ্য নিউ ইয়র্কার’-এর এক নিবন্ধে ওয়াইনস্টেইনের বিরুদ্ধে যখন প্রথম ধর্ষণের অভিযোগ তোলেন এক গুচ্ছ নায়িকা, তখন সেই তালিকায় ছিলেন আসিয়া-ও। সেই অভিযোগ অস্বীকার করেছিলেন ওয়াইনস্টেইনের আইনজীবী। তবে ঘটনার কথা অস্বীকার করা হয়নি। একটি বিবৃতিতে ওয়াইনস্টেইনের তরফে জানানো হয়েছিল, সে বারের সেই যৌন সম্পর্ক দু’পক্ষের সম্মতিতেই হয়েছিল। ধর্ষণ ছিল না। যা মানেননি আসিয়া। তিনি আরও দাবি করেছিলেন, ২০০০ সালে তার পরিচালিত ‘স্কারলেট ডিভা’ ছবিটিতে যে ধর্ষণের দৃশ্য রয়েছে, তা তার নিজের অভিজ্ঞতার কথা মাথায় রেখেই।</body>
</article>
