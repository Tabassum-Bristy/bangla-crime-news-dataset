<article>
  <headline>জৈন্তাপুরে ধর্ষণ প্রচেষ্টার অভিযোগে ইউপি সদস্য গ্রেফতার</headline>
  <url>http://dainiksylhet.com/details/98480</url>
  <published_at>  প্রকাশিত হয়েছে : ১০:৩০:৪০,অপরাহ্ন ১৫ মে ২০১৭</published_at>
  <category>ধর্ষণ</category>
  <body>দৈনিকসিলেটডটকম:সিলেটের জৈন্তাপুরে এক প্রবাসীর স্ত্রীকে ‘ধর্ষণচেষ্টা’র দায়ে গ্রেফতার হয়েছেন নিজপাট ইউনিয়নের সদস্য (মেম্বার) গোলাম সোবহানী ময়না (৫৫)। সোমবার বিকেলে তাকে আদালতে প্রেরণ করা হয়েছে।স্থানীয় সূত্র ও নির্যাতিতা ওই মহিলা সূত্রে জানা যায়, জৈন্তাপুর উপজেলার নিজপাট ইউনিয়নের ৫নং ওয়ার্ডের সদস্য রুপচেং গ্রামের মৃত মরম আলী মুন্সির ছেলে গোলাম সোবহানী ময়না (৫৫)। তিনি কিছুদিন ধরে একই ওয়ার্ডের লক্ষীপ্রসাদ গ্রামের জনৈক  প্রবাসীর স্ত্রীকে (২১ ) উত্যক্ত করে আসছিলে। রবিবার দিবাগত রাতে বাড়িতে দরজা ভেঙ্গে প্রবেশ করে তাকে ধর্ষণের চেষ্টা করেন গোলাম সোবহানী ময়না।এসময় প্রবাসীর স্ত্রীর চিৎকারে বাড়ির অন্যান্য লোকজন ছুটে এসে ইউপি সদস্য গোলাম সোবহানী ময়নাকে আটক করেন।খবর পেয়ে জৈন্তাপুর থানার এসআই মোফাজ্জলের নেতৃত্বে পুলিশের একটি টিম ঘটনাস্থলে পৌঁছে স্থানীয় ইউপি চেয়ারম্যানের উপস্থিতিতে গোলাম সোবহানী ময়নাকে আটক করে থানায় নিয়ে যায়।এ ঘটনায় ওই নির্যাতিতা বাদী হয়ে সোমবার বিকেলে জৈন্তাপুর থানায় অভিযোগ দায়ের করেন। পুলিশ অভিযোগটি মামলা হিসেবে অন্তর্ভূক্ত করে (নং-৯/১৫/৫/২০১৭)। পরে বিকেল ৫টার দিকে নারী ও শিশু নির্যাতন দমন আইনের মামলায় গ্রেফতার দেখিয়ে ইউপি সদস্য গোলাম সোবহানীকে আদালতে প্রেরণ করে পুলিশ।</body>
</article>
