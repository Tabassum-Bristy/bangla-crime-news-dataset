<article>
  <headline>শায়েস্তাগঞ্জে আলোচিত বিউটি হত্যাকান্ড ॥ তদন্ত কমিটি গঠন</headline>
  <url>http://dainiksylhet.com/details/123866</url>
  <published_at>  প্রকাশিত হয়েছে : ১১:১২:০২,অপরাহ্ন ৩০ মার্চ ২০১৮</published_at>
  <category>ধর্ষণ</category>
  <body>জাকারিয়া চৌধুরী:শায়েস্তাগঞ্জে স্কুলছাত্রী বিউটি আক্তারকে ধর্ষণ ও হত্যা মামলার প্রধান আসামী বাবুলের শ্বশুর, খালা ও খালাত বোনকে জিজ্ঞাসাবাদ করেছে পুলিশ। জিজ্ঞাসাবাদ শেষে বৃহস্পতিবার সন্ধ্যায় তাদেরকে স্থানীয় ইউনিয়ন পরিষদ সদস্য ফরিদ মিয়ার জিম্মায় ছেড়ে দেয়া হয়। তারা হলেন- বাবুলের শ^শুর আব্দুল কাদির (৫০), খালা জহুর চান বিবি (৬০) ও খালাত বোন ঝুমা আক্তার (২০)। জিজ্ঞাসাবাদের সত্যতা নিশ্চিত করে শায়েস্তাগঞ্জ থানার ভারপ্রাপ্ত কর্মকর্তা (ওসি) আনিছুর রহমান জানান, বৃহস্পতিবার তাদেরকে পৃথক সময়ে আটক করা হয়। পরবর্তীতে জিজ্ঞাসাবাদ শেষে ছেড়ে দেয়া হয়েছে। এদিকে আলোচিত কিশোরী বিউটি ধর্ষন ও হত্যাকান্ডের ঘটনায় ৩ সদস্য তদন্ত কমিটি গঠন করেছে পুলিশ। বৃহস্পতিবার দুপুরে অতিরিক্ত পুলিশ সুপার আ.স.ম শামছুর রহমান ভূইয়াকে প্রধান করে এ কমিটি গঠন করা হয়। কমিটি সকলের মতামতের ভিত্তিতে আগামী ৩ কার্যদিবসের মধ্যে একটি প্রতিবেদন দেয়ার জন্য নির্দেশ দিয়েছেন হবিগঞ্জের পুলিশ সুপার বিধান ত্রিপুরা।কমিটির অন্য দুই সদস্যরা হলো বানিয়াচং সার্কেলের অতিরিক্ত পুলিশ সুপার শৈলেন চাকমা ও সদর সার্কেলের সহকারী পুলিশ সুপার নাজিম উদ্দিন।কমিটি গঠনের সত্যতা স্বীকার করে পুলিশ সুপার বিধান ত্রিপুরা জানান, পুরো বিষয়টি তদন্ত করে আগামী ৩ কার্যদিবসের মধ্যে একটি প্রতিবেদন দেয়ার জন্য নির্দেশ প্রদান করা হয়েছে। গত ২১ জানুয়ারী একই গ্রামের দিনমুজুর কন্যা বিউটি আক্তারকে বাড়ি থেকে জোর করে অপহরন করে নিয়ে যায় বাবুল মিয়াসহ তার লোকজন। তাকে অপহরন করে বিভিন্ন স্থানে রেখে বিয়ের প্রলোভন দিয়ে ধর্ষন করে লম্পট বাবুল। এ ঘটনার প্রায় ১ মাস পর পর বাবুল মিয়া কৌশলে বিউটিকে তার বাড়িতে রেখে পালিয়ে যায়। পরে পহেলা মার্চ বিউটি আক্তারের পিতা সায়েদ আলী বাদী হয়ে লম্পট বাবুল ও তার মা ব্রাহ্মনডোরা ইউনিয়নের ইউপি সদস্য কলমচানের বিরুদ্ধে হবিগঞ্জ নারী ও শিশু নির্যাতন দমন ট্রাইব্যুনালে অপহরন ও ধর্ষণ মামলা দায়ের করে। এর পর বাবুল ক্ষিপ্ত হয়ে ১৬ মার্চ বিউটি আক্তারকে তার নানার বাড়ি উপজেলার গুনিপুর গ্রাম থেকে রাতের আঘাতে জোর পূর্বক তুলে নিয়ে হত্যা করে লাশ হাওরে ফেলে দেয়। বিষয়টি স্থানীয়ভাবে প্রচার হলে দেশজুড়ে তোলপাড় শুরু হয়। বিউটি হত্যাকান্ড নিয়ে সামাজিক যোগাযোগ মাধ্যম ফেসবুকে ভাইরাল হয়ে পড়ে। বিউটিকে হত্যা ও ধর্ষনের অভিযোগে পরদিন তার পিতা বাদী হয়ে হয়ে লম্পট বাবুল মিয়াসহ ২ জনের নাম উল্লেখ করে অজ্ঞাত কয়েকজনকে আসামী করে শায়েস্তাগঞ্জ থানায় একটি হত্যা মামলা দায়ের করে। মামলার প্রেক্ষিতে ২১ মার্চ পুলিশ লম্পট বাবুলের মা ইউপি সদস্য কলমচান বিবি ও সন্দেহভাজন হিসেবে একই গ্রামের ঈসমাইল নামে এক যুবককে আটক করে। কিন্তু মুলহোতা বাবুলকে আটক করতে পারেনি পুলিশ। অধরা রয়েছে লম্পট বাবুল।</body>
</article>
