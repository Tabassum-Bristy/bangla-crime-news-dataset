<article>
  <headline>‘আ’লীগ গণশত্রুতে পরিণত হয়েছে’</headline>
  <url>http://dainiksylhet.com/details/146523</url>
  <published_at>  প্রকাশিত হয়েছে : ১১:৪৪:৪৩,অপরাহ্ন ০৫ জানুয়ারি ২০১৯</published_at>
  <category>ধর্ষণ</category>
  <body>দৈনিকসিলেটডেস্ক: একাদশ নির্বাচনে ভোটাধিকার কেড়ে নেয়ার মধ্যদিয়ে আওয়ামী লীগ এবং তাদের অধীনস্ত প্রশাসন গণশত্রুতে পরিণত হয়েছে বলে মন্তব্য করেছেন বিএনপি মহাসচিব মির্জা ফখরুল ইসলাম আলমগীর।শনিবার সকাল ১০টার দিকে ভোটের রাতে নোয়াখালীর সুবর্ণচরে গণধর্ষণের শিকার নারীকে দেখতে যাওয়ার পথে কুমিল্লা বিশ্বরোডের জমজম হোটেলে সাংবাদিকদের কাছে তিনি এ মন্তব্য করেন।মির্জা ফখরুল বলেন, ‘রাষ্ট্রীয় সন্ত্রাসের মধ্যদিয়ে একাদশ জাতীয় সংসদ নির্বাচনে আবারও জনগণের ভোটাধিকার কেড়ে নেয়া হলো। এর মাধ্যমে আওয়ামী লীগ ও প্রশাসন সম্পূর্ণভাবে গণশত্রুতে পরিণত হয়েছে।’তিনি বলেন, ‘একাদশ জাতীয় সংসদ নির্বাচনের আগে, ভোটের দিন ও পরে সহিংসতার মাধ্যমে গোটা দেশে একটা সহিংস ত্রাস এবং নৈরাজ্যকর পরিস্থিতির সৃষ্টি করা হয়েছে।’বিএনপির এই নেতা বলেন, ‘আমরা দেখেছি, নোয়াখালীতে আমাদের এক বোন ধর্ষিত হয়েছেন। আমরা এ ন্যাক্কারজনক ঘটনার নিন্দা জানিয়েছি। সারা দেশে সহিংসতারও নিন্দা জানিয়েছি।’আহ্বান জানিয়ে তিনি বলেন, ‘আমরা জনগণের কাছে জানাচ্ছি, এই সহিংসতা প্রতিরোধ করার।’মির্জা ফখরুল আরও বলেন, ‘আপনারা যারা দায়িত্বে আছেন, বিশেষ করে নির্বাচন কমিশনের কাছে আমরা বলেছি— এই সহিংসতা সম্পূর্ণভাবে বন্ধ করতে। তাদের উচিত হবে, এই সহিংসতা বন্ধ করা।’এর আগে সকাল সাড়ে ৭টায় মির্জা ফখরুলসহ জাতীয় ঐক্যফ্রন্টের বেশ কয়েকজন শীর্ষনেতা গুলশানে বিএনপি চেয়ারপারসনের রাজনৈতিক কার্যালয় থেকে গাড়িবহর নিয়ে নোয়াখালীর উদ্দেশে রওনা হন।গাড়িবহরে আরও রয়েছেন, জেএসডি সভাপতি আ স ম আব্দুর রব, কৃষক শ্রমিক জনতা লীগের সভাপতি বঙ্গবীর আব্দুল কাদের সিদ্দিকী, বিএনপির ভাইস-চেয়ারম্যান মোহাম্মদ শাজাহান, যুগ্ম-মহাসচিব ব্যারিস্টার মাহবুব উদ্দীন খোকন, হারুনুর রশিদ, প্রচার সম্পাদক শহীদ উদ্দীন চৌধুরী এ্যানি প্রমুখ।</body>
</article>
