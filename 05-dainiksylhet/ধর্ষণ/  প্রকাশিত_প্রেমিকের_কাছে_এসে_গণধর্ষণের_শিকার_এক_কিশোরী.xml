<article>
  <headline>প্রেমিকের কাছে এসে গণধর্ষণের শিকার এক কিশোরী</headline>
  <url>http://dainiksylhet.com/details/133445</url>
  <published_at>  প্রকাশিত হয়েছে : ৫:৫১:১৩,অপরাহ্ন ১৭ জুলাই ২০১৮</published_at>
  <category>ধর্ষণ</category>
  <body>জাকারিয়া চৌধুরী/নিরঞ্জন গোস্বামী শুভ:মাধবপুরে প্রেমিকের সাথে দেখা করতে কাছে এসে গণধর্ষণের শিকার হয়েছে এক কিশোরী। মূমুর্ষ অবস্থায় ওই কিশোরীকে মাধবপুর উপজেলা স্বাস্থ্যকমপ্লেক্সে ভর্তি করা হয়েছে। ঘটনার সাথে জড়িত থাকার অভিযোগে প্রেমিকসহ ৪ জনকে আটক করা হয়েছে।সোমবার বিষয়টি নিশ্চিত করেন মাধবপুর থানার (ওসি তদন্ত) কামরুজ্জামান। তিনি জানান, বি-বাড়িয়া জেলার নাসির নগর উপজেলার পূর্বভাগ গ্রামের জনৈক কিশোরী কন্যার সাথে বেশ কিছু দিন পূর্বে পরিচয় হয় মাধবপুর পৌর এলাকার বাসিন্দা নুরুল ইসলামের পুত্র সিএনজি চালক এমরান মিয়া (২০) এর সাথে। এক পর্যায়ে তাদের মধ্যে প্রেমের সম্পর্ক গড়ে উঠে। এরই জের ধরে গত রোববার সন্ধ্যায় এমরান মিয়া তার প্রেমিকা ওই কিশোরীকে মাধবপুর উপজেলার মীরনগর গ্রামে নিয়ে আসে। সেখানে প্রেমিক এমরান মিয়াসহ তার সহযোগীরা একটি মাঠে নিয়ে গিয়ে ওই কিশোরীকে রাতভর পালাক্রমে ধর্ষণ করে। বিষয়টি জানতে পেরে পুলিশ ঘটনাস্থলে গিয়ে কিশোরীকে উদ্ধার করে মাধবপুর উপজেলা স্বাস্থ্যকমপ্লেক্সে নিয়ে যায়। সোমবার দুপুরে এ ঘটনায় ওই কিশোরীর মা আলিমা বেগম বাদী হয়ে মাধবপুর থানায় একটি ধর্ষণ মামলা দায়ের করে। এরই প্রেক্ষিতে অভিযানে নামে পুলিশ। এক পর্যায়ে গোপন সংবাদের ভিত্তিতে অভিযান চালিয়ে উপজেলার বিভিন্ন স্থান থেকে প্রেমিক এমরান মিয়া তার সহযোগী নুরু মিয়া, শাহ আলম ও সাদ্দাম মিয়াসহ ৪ যুবককে আটক করা হয়। ওসি আরও জানান, মাধবপুর উপজেলা স্বাস্থ্য কমপ্লেক্সে ও কিশোরীর ডাক্তারী পরীক্ষা করা হয়েছে। আটককৃতদের আদালতের মাধ্যমে কারাগারে প্রেরণ করা হবে। এছাড়াও এ ঘটনার সাথে জড়িত অন্যান্যদেরও আটক করতে পুলিশের অভিযান অব্যাহত রয়েছে।-হবি:সমাচার</body>
</article>
