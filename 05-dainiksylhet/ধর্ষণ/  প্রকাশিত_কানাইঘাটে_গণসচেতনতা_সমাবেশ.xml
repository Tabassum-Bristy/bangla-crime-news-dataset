<article>
  <headline>কানাইঘাটে গণসচেতনতা সমাবেশ</headline>
  <url>http://dainiksylhet.com/details/160556</url>
  <published_at>  প্রকাশিত হয়েছে : ৮:২৭:৫৬,অপরাহ্ন ২০ জুলাই ২০১৯</published_at>
  <category>ধর্ষণ</category>
  <body>কানাইঘাট প্রতিনিধি: কানাইঘাট প্রেসক্লাবের সভাপতি রোটারিয়ান শাহজাহান সেলিম বুলবুল বলেছেন, সমাজ থেকে সব ধরনের অপরাধ মূলক কর্মকান্ড প্রতিরোধে এবং আদর্শ নেতৃত্ব গড়ে তোলার জন্য মত ও পথের উর্ধ্বে উঠে সৎ যোগ্য জনপ্রতিনিধি নির্বাচিত করতে পারলে সকলের সম্মিলিত প্রচেষ্ঠার মাধ্যমে অনেকাংশে অপরাধ প্রবণতা বন্ধ করা যাবে। তিনি আরো বলেন, আজ সর্বক্ষেত্রে সামাজিক অবক্ষয়ের কারনে শিশু ধর্ষণ, নারী নির্যাতন, হত্যা ও মাদকের আগ্রাসন বেড়েছে। শুধুমাত্র আইন শৃঙ্খলা বাহিনীর মাধ্যমে এসব অপরাধ কর্মকান্ড বন্ধ করা সম্ভব নয়। এ ক্ষেত্রে সামাজিক সচেতনতা বৃদ্ধির জন্য সামাজিক সংগঠনের মাধ্যমে প্রচার-প্রচারণা অব্যাহত রাখলে যে কোন এলাকার আইন শৃঙ্খলার উন্নয়ন সাধন ও সামাজিক সম্প্রীতি বজায় রাখা সম্ভব। তাই আসুন আমরা সকলে মিলে বিবেক কাজে লাগিয়ে সমাজের উন্নয়নে সৎ ও যোগ্য জনপ্রতিনিধি নির্বাচিত করি। কানাইঘাটে আত্মসামাজিক উন্নয়ন ও সকল প্রকার অপরাধ মূলক কর্মকান্ডের বিরুদ্ধে কানাইঘাট উপজেলা সমাজ কল্যাণ পরিষদ নানা মুখী সচেতনতা মূলক কার্যক্রম চালিয়ে যাওয়ায় তিনি সংগঠনের সবাইকে অভিনন্দন জানান। শাহজাহান সেলিম বুলবুল গত শুক্রবার কানাইঘাট উপজেলা সমাজ কল্যাণ পরিষদ সাতবাঁক ইউপি শাখার উদ্দ্যেগে বিকেল ৪টায় স্থানীয় ভবানীগঞ্জ বাজারে সন্ত্রাস, দুর্নীতি, ধর্ষণ প্রতিরোধ ও যোগ্য জনপ্রতিনিধি নির্বাচনে গণসচেতনতা মূলক সমাবেশে প্রধান অতিথির বক্তব্যে উপরোক্ত কথাগুলো বলেন। সংগঠনের সাতবাঁক ইউপি শাখার সভাপতি সুলতান আহমদের সভাপতিত্বে ও যুগ্ম সম্পাদক আহসানুর রশিদ রিপনের পরিচালনায় বিশেষ অতিথির বক্তব্য রাখেন, পরিষদের উপদেষ্টা ও লক্ষীপ্রসাদ ইউপির সাবেক চেয়ারম্যান আলহাজ্ব আহমদ সুলেমান, সাতবাঁক ইউপি আওয়ামীলীগ সভাপতি মকদ্দুস আলী মখই, পরিষদ সাধারণ সম্পাদক আহমদ মাসুম, ক্রীড়া সম্পাদক জাহাঙ্গীর আলম বাবলু, ইউপি সদস্য শাব্বির আহমদ, কবি ও সাহিত্যক আব্দুল কাহির, মাস্টার আবুল খয়ের, সমাজ সেবক আব্দুল ওয়াদুদ চৌধূরী রুহিন। অন্যান্যদের মধ্যে বক্তব্য রাখেন, জেলা ছাত্রলীগ নেতা মারুফ আহমদ, ব্যবসায়ী আলা উদ্দিন, সংগঠনের নেতৃবৃন্দের মধ্যে দিঘীরপাড় পূর্ব ইউপি শাখার সভাপতি হাফিজ আহমদ সুজন, শিহাব উদ্দীন, মামুন রশিদ, সেবুল আহমদ, নেওয়ার হোসেন, মস্তাক আহমদ বুলবুল প্রমুখ।</body>
</article>
