<article>
  <headline>‘ধর্ষণ রোধে পুরুষদের এগিয়ে আসতে হবে’</headline>
  <url>http://dainiksylhet.com/details/159314</url>
  <published_at>  প্রকাশিত হয়েছে : ৮:০৪:৪৯,অপরাহ্ন ০৮ জুলাই ২০১৯</published_at>
  <category>ধর্ষণ</category>
  <body>দৈনিকসিলেটডেস্ক: প্রধানমন্ত্রী শেখ হাসিনা বলেছেন, ধর্ষণ রোধ করতে পুরুষদের এগিয়ে আসতে হবে। সবাইকে এক সাথে নিজ নিজ অবস্থান থেকে সোচ্চার হতে হবে ধর্ষণের বিরুদ্ধে। সোমবার (৮ জুলাই) বিকেলে সরকারি বাসভবন গণভবনে আয়োজিত সংবাদ সম্মেলনে ধর্ষণ নিয়ে এক প্রশ্নের জবাবে প্রধানমন্ত্রী এসব কথা বলেন।প্রধানমন্ত্রী বলেন, ধর্ষণ একটি জঘন্যতম কাজ। যারা এ কাজ করে তারা মানুষ না। ধর্ষণের সঙ্গে যারা জড়িত তাদের বিরুদ্ধে কঠোর ব্যবস্থা নেওয়া হবে। কাউকে ছাড় দেওয়া হবে না।শেখ হাসিনা বলেন, পৃথিবীর সব দেশেই ধর্ষণের ঘটনা ঘটছে। আমাদের দেশেও এই জঘন্য ঘটনা ঘটছে। এখন তো মেয়েরা সাহস করে ধর্ষণের ঘটনা প্রকাশ করছে। একটা সময় ছিল সাহস করে বলতে পারত না। যারা এ ধরনের জঘন্য কাজ করছে তাদের বিরুদ্ধে কঠোর ব্যবস্থা নেওয়া হচ্ছে এবং নেওয়া হবে।চীন সফরের ফলাফল নিয়ে আজ বিকেল ৪টায় প্রধানমন্ত্রীর সরকারি বাসভবন গণভবনে সংবাদ সম্মেলন শুরু হয়। চলে বিকেল ৫টা পর্যন্ত। সংবাদ সম্মেলনে চীন সফর নিয়ে লিখিত বক্তব্য পড়েন প্রধানমন্ত্রী। এরপর বেশ কয়েকজন সাংবাদিকের প্রশ্নের জবাব দেন তিনি।</body>
</article>
