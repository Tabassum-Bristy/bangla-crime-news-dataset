<article>
  <headline>‘সুচির মনে রাখা উচিত, রোহিঙ্গাদেরও মানবিক অধিকার আছে’</headline>
  <url>http://dainiksylhet.com/details/120954</url>
  <published_at>  প্রকাশিত হয়েছে : ৫:৩১:১৮,অপরাহ্ন ২৮ ফেব্রুয়ারি ২০১৮</published_at>
  <category>ধর্ষণ</category>
  <body>দৈনিকসিলেটডেস্ক:‘অং সান সুচি যখন গৃহবন্দি ছিলেন তখন তার বিরুদ্ধে মানবতাবিরোধী কার্যক্রমের জন্য আমরা প্রতিবাদ করেছিলাম। তার এখন মনে রাখা উচিত, রোহিঙ্গাদেরও মানবিক অধিকার আছে।’ শান্তিতে নোবেলজয়ী যুক্তরাজ্যের ম্যারেইড ম্যাকগুয়ার এ কথা বলেছেন। আজ বুধবার রাজধানীর হোটেল সোনারগাঁওয়ে সংবাদ সম্মেলন করেন ম্যারেইড ম্যাকগুয়ারসহ বাংলাদেশ সফররত তিন নোবেলজয়ী। অপর দুইজন হলেন ইরানের শিরিন এবাদি এবং ইয়েমেনের তাওয়াক্কুল কারমান। সংবাদ সম্মেলনে তারা রোহিঙ্গা ক্যাম্প পরিদর্শনের পর নিজেদের অভিজ্ঞতা তুলে ধরেন। রাখােইনে রোহিঙ্গাদের ওপর নির্যাতনকে তারা গণহত্যা বলে অভিহিত করেছেন। সুচির প্রতি নিরবতা ভাঙার আহ্বান জানিয়েছেন। শান্তিতে নোবেলজয়ী এই তিন নারী জানিয়েছেন, রোহিঙ্গা ইস্যু নিয়ে তারা সুচির সঙ্গে সরাসরি কথা বলতে চান। রাখাইনে সফরেরও ইচ্ছা ব্যক্ত করেন তারা।সম্মেলনের শুরুতে কারমান বলেন, আমি ভাষা হারিয়ে ফেলেছি। রোহিঙ্গাদের সঙ্গে কথা বলে যা জেনেছি তাতে পরিষ্কার যে সেখানে গণহত্যা চলছে। শিশুদের হত্যা করা হচ্ছে। নারী ধর্ষণও সেখানে হচ্ছে। সুচির প্রতি তিনি প্রশ্ন রাখেন, ‘আমার নোবেল জয়ী বোন অং সান সুচি এখনও চুপ কেন?’ম্যারেইড ম্যাকগুয়ার বলেন, আমরা সবাই মানব পরিবারের সদস্য। সুচির গৃহবন্দি থাকার সময় তার বিরুদ্ধে মানবতাবিরোধী কার্যক্রমের জন্য আমরা প্রতিবাদ করেছিলাম। তার এখন মনে রাখা উচিত, রোহিঙ্গাদেরও মানবিক অধিকার আছে।শিরিন এবাদি জানান, রোহিঙ্গাদের ওপর সংঘটিত মানবতাবিরোধী অপরাধের জন্য আন্তর্জাতিক আদালতে আন্তর্জাতিক আদালতে এই বিচার কাজের জন্য দুটি উপায় রয়েছে। সংশ্লিষ্ট দেশ আন্তর্জাতিক আদালতের সদস্য হয়ে থাকে তাকে সরাসরি নিয়ে যাওয়া যায়। অথবা, জাতিসংঘ নিরাপত্তা পরিষদের সুপারিশক্রমে আন্তর্জাতিক আদালতে এদের বিচার সম্ভব। সুদানের উদাহরণ টেনে তিনি বলেন, আন্তর্জাতিক আদালতের সদস্য না হওয়া সত্ত্বেও নিরাপত্তা পরিষদের হস্তক্ষেপে সুদানে সংঘটিত মানবতাবিরোধী অপরাধের বিচার হয়েছে।</body>
</article>
