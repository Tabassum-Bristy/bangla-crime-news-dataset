<article>
  <headline>মাধবপুরে কিশোরীকে গণধর্ষণ ॥ রক্তাক্ত অবস্থায় উদ্ধার</headline>
  <url>http://dainiksylhet.com/details/117914</url>
  <published_at>  প্রকাশিত হয়েছে : ৯:৪৩:৪৬,অপরাহ্ন ২৩ জানুয়ারি ২০১৮</published_at>
  <category>ধর্ষণ</category>
  <body>আলী মামুন:মাধবপুর উপজেলার নোয়াপাড়ায় অবস্থিত সায়হাম টেক্সটাইল মিলের শ্রমিক জনৈক এক কিশোরীকে গণধর্ষণ করা হয়েছে। রক্তাক্ত অবস্থায় তাকে সদর হাসপাতালে ভর্তি করা হয়। স্থানীয় সূত্র জানায়, ওই কিশোরী কয়েক বছর ধরে নোয়াপড়ায় অবস্থিত সায়হাম টেক্সটাইল মিলে শ্রমিকের কাজ করে আসছে। মিলে আসা যাওয়ার পথে বেঙ্গাডুবা গ্রামের ফুল মিয়ার পুত্র খোকন, সত্তর আলীর পুত্র শরীফ উদ্দিন ও বকুল নামে ৩ যুবক কিশোরীকে উত্যক্ত করে আসছিল। একাধিকবার সে যুবকদের নিষেধ করলে তারা আরও ক্ষিপ্ত হয়ে উঠে। গত রবিবার রাত সাড়ে ৮টায় কোম্পানিতে কাজ শেষ করে কিশোরী বাড়িতে ফেরার জন্য গাড়ির অপেক্ষা করছিল। এ সময় বকুল, খোকন, শরীফ তাকে জোরপূর্বক টমটম গাড়িতে উঠিয়ে মুখ বেধে অস্ত্রের মুখে জিম্মি করে বটিয়াগ্রামের নির্জন একটি ঘরে নিয়ে যায়। সেখানে রাতভর যুবকরা কিশোরীকে গণধর্ষণ করে। ভোরে তাকে ওই স্থানে রেখে পালিয়ে যায়। সকালে স্থানীয় এক মহিলার মোবাইল ফোনে তার পিতা রফিক মিয়া ও বড় বোনের জামাই সোহেল মিয়ার সাথে সে যোগাযোগ করে। এক পর্যায়ে পরিবারের লোকজন সকাল সাড়ে ১০টায় কিশোরীকে সদর হাসপাতালে এনে ভর্তি করে। এ ব্যাপারে সদর হাসপাতালের মেডিকেল অফিসার রাজিব চৌধুরী জানান, ধর্ষণ অভিযোগ এনে কিশোরী হাসপাতালে ভর্তি হয়েছে। পরীক্ষা নিরীক্ষার পর জানা যাবে সে ধর্ষণ হয়েছে কিনা। মাধবপুর থানার ওসি চন্দন কুমার চক্রবর্তী জানান, এ বিষয়ে এখনও কোন অভিযোগ পাইনি। অভিযোগ পেলে আইনানুগ ব্যবস্থা গ্রহন করব।</body>
</article>
