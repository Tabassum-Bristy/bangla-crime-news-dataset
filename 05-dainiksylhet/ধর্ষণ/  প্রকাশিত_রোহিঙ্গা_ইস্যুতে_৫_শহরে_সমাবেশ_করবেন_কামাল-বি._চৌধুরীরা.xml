<article>
  <headline>রোহিঙ্গা ইস্যুতে ৫ শহরে সমাবেশ করবেন কামাল-বি. চৌধুরীরা</headline>
  <url>http://dainiksylhet.com/details/108381</url>
  <published_at>  প্রকাশিত হয়েছে : ৯:৪৩:৫৬,অপরাহ্ন ২১ সেপ্টেম্বর ২০১৭</published_at>
  <category>ধর্ষণ</category>
  <body>দৈনিকসিলেটডেস্ক:মিয়ানমারের রাখাইনে মুসলিম রোহিঙ্গা গণহত্যার প্রতিবাদে জাতীয় ঐক্য গড়ে তোলার ঘোষণা দিয়েছেন আওয়ামী লীগ ও বিএনপি জোটের বাইরে সক্রিয় প্রবীণ রাজনীতিকরা। এ লক্ষ্যে তারা দেশের পাঁচটি শহরে সমাবেশ কর্মসূচি দিয়েছেন। বৃহস্পতিবার রাজধানীর রমনা ইঞ্জিনিয়ার্স ইনস্টিটিউশন মিলনায়তনে এক সমাবেশে ড. কামাল হোসেন, অধ্যাপক ডা. একিউএম বদরুদ্দোজ্জা চৌধুরী ও বঙ্গবীর কাদের সিদ্দিকী যৌথভাবে এ ঘোষণা দেন।সমাবেশের সমাপনী বক্তব্যে বিকল্পধারার সভাপতি ও সাবেক রাষ্ট্রপতি অধ্যাপক বদরুদ্দোজা চৌধুরী বলেন, ‘রোহিঙ্গা সঙ্কট নিয়ে আমরা দেশের সব রাজনৈতিক দল ও বুদ্ধিজীবীদের নিয়ে আলোচনা করব। এরপর একটি কমিটি গঠন করব।’তিনি বলেন, ‘আমরা দেশের ৫টি বড় শহরে সমাবেশ করতে চাই। সর্বশেষ সমাবেশ করব চট্টগ্রামে। সেখানে আমরা ১০ লাখ লোকের সমাবেশ করতে চাই।’জাতীয় ঐক্য গড়তে প্রধানমন্ত্রীকে আহ্বান রোহিঙ্গা ইস্যুতে জাতীয় ঐক্য গড়ে তুলতে প্রধানমন্ত্রী শেখ হাসিনার প্রতি আহ্বান জানিয়েছেন সমাবেশে অংশ নেয়া নেতারা।বিকল্পধারা সভাপতি ডা. বদরুদ্দোজ্জা চৌধুরী বলেন, ‘সবাইকে একসঙ্গে নিয়ে ঐক্য করতে হবে, আমরা জাতীয়ভাবে ঐক্যবদ্ধ হলে সারা বিশ্বও ঐক্যবদ্ধ হবে। তখন মিয়ানমার রোহিঙ্গাদের ফেরত নিতে বাধ্য হবে।’তিনি বলেন, ‘চীন, রাশিয়া, ভারতকে রোহিঙ্গা সঙ্কট বোঝাতে হবে। আর মিয়ানমারককে তো বোঝানো সম্ভব নয়।’প্রধানমন্ত্রীর প্রতি আহ্বান জানিয়ে কৃষক শ্রমিক জনতা লীগের সভাপতি কাদের সিদ্দিকী বলেন, ‘আপনি (প্রধানমন্ত্রী) দেশে ফিরে জাতীয় ঐক্যের প্রচেষ্টা শুরু করুন। এমন সুযোগ জীবনে আপনার আর আসবে না।’তিনি বলেন, ‘রোহিঙ্গা ইস্যুতে আপনি জাতীয় ও আন্তর্জাতিক নেতার মত পদক্ষেপ নিন। পাছে লোকে অনেক কথা বলে, সেসব ভুলে যান।’কাদের সিদ্দিকী বলেন, ‘প্রয়োজনে ড. ইউনুসকে কাজে লাগান, যা হইছে বাদ দেন।’এ সময় বিএনপির ত্রাণ কার্যক্রমে সরকারি বাধার বিষয়ে তিনি বলেন, ‘সরকার দেশের মালিক না, এটা মনে রাখতে হবে। আর বিএনপিকে বলব, সব বিষয়ে রাজনীতি করবেন না। রাজনীতি আপনা আপনিই চলে আসবে আপনার কাছে।’পরে গণফোরাম সভাপতি কামাল হোসেনও জাতীয় ঐক্যের আহ্বান জানান।তিনি বলেন, ‘প্রধানমন্ত্রীকে বলব- আপনি রাশিয়াতে আজই লোক পাঠান। তাদের বোঝান।’প্রধানমন্ত্রীর অবস্থান নিয়ে নেতাদের ভিন্নমতএদিকে সমাবেশে রোহিঙ্গা ইস্যুতে প্রধানমন্ত্রীর অবস্থান নিয়ে ভিন্ন বক্তব্য দিয়েছেন নেতারা।এই ইস্যুতে প্রধানমন্ত্রী ব্যর্থ মন্তব্য করে জেএসডির সাধারণ সম্পাদক আব্দুল মালেক রতন বলেন, ‘প্রতিবেশী দেশকে নিয়ে এই সমস্যা সমাধান করতে পারেননি শেখ হাসিনা। শেখ হাসিনা এখানেও ব্যর্থ। তিনি জাতীয় ঐক্য গঠন করলে আজ প্রতিবেশীরা আমাদের বিপক্ষে চলে যেত না। অথচ তিনি এখনও রাজনৈতিক কানাঘুষায় ব্যস্ত।’রতন বলেন, ‘রোহিঙ্গা সঙ্কটের ১৫ দিনেও তাদের ব্যাপারে সরকার কোনো সিদ্ধান্ত নিতে পারেনি। এরপর শেখ হাসিনা যে বক্তব্য দিয়েছেন, তারও কোনো আগামাথা নেই।’মার্কিন প্রেসিডেন্ট ডোনাল্ড ট্রাম্পের সঙ্গে আলোচনার পর প্রধানমন্ত্রী ও পররাষ্ট্র সচিবের ‘বিপরীতমুখী’ বক্তব্যেরও সমালোচনা করেন তিনি।পরে বক্তব্য দিতে এসে কাদের সিদ্দিকী বলেন, ‘এই সরকার নিয়ে আমার অনেক প্রশ্ন আছে। এই সরকার আমি মানি না। কিন্তু, রোহিঙ্গা ইস্যু নিয়ে আমার কোনো প্রশ্ন নেই।’তিনি বলেন, ‘যখন রোহিঙ্গাদের আশ্রয় দেয়ার দরকার, তখনই প্রধানমন্ত্রী তাদের জন্য সীমানা খুলে দিয়েছেন। এজন্য তাকে ধন্যবাদ, তিনি আমাদের মুখ উজ্জ্বল করেছেন।’কাদের সিদ্দিকী বলেন, ‘আমি সরকারের পক্ষে-বিপক্ষে বলতে আসিনি। কিন্তু, শেখ হাসিনা বলেছেন- তিনি ট্রাম্পের কাছে কিছু চান না। এই যে শক্তি তার, এজন্যই আমেরিকা আজ নমনীয় হয়েছে।’খাদমন্ত্রীর বরখাস্ত দাবি মিয়ানমারে চাল আনতে যাওয়ায় খাদ্যমন্ত্রী কামরুল ইসলামকে বরখাস্ত করার দাবি তুলেছেন কাদের সিদ্দিকী।তিনি বলেন, ‘প্রধানমন্ত্রী, আপনি খাদ্যমন্ত্রীকে অবিলম্বে বরখাস্ত করুন। এমন বিবেকহীন ব্যক্তিকে আপনার মন্ত্রিসভায় মানায় না। এমন লজ্জাহীন, বিবেকহীন লোক হাসিনার মন্ত্রিসভায় থাকতে পারে? তাকে বাদ দেয়া উচিত।’ডাকসুর সাবেক ভিপি সুলতান মনসুর এই সমাবেশের সঞ্চালনা করেন।উল্লেখ্য, মিয়ানমারের রাখাইন রাজ্যে গত ২৫ আগস্ট অন্তত ৩০টি পুলিশ চৌকি ও একটি সেনা ক্যাম্পে রোহিঙ্গা স্যালভেশন আর্মি বা আরসা’র যোদ্ধারা প্রবেশের চেষ্টা করে। এরপর থেকে মিয়ানমারের নিরাপত্তা বাহিনী রাখাইনে ‘সন্ত্রাসবিরোধী’ অভিযানের নামে নির্বিচারে রোহিঙ্গাদের হত্যা, ধর্ষণ ও ঘর জ্বালিয়ে দিচ্ছে।ইতোমধ্যে ৫ হাজারের অধিক রোহিঙ্গাকে হত্যার খবর আন্তর্জাতিক গণমাধ্যমে এসেছে। যদিও মিয়ানমার সরকার নিহতের এই সংখ্যা ৪০০ বলে দাবি করেছে।আর নির্যাতনের মুখে ৪ লাখ ২০ হাজারের বেশি রোহিঙ্গা পালিয়ে বাংলাদেশে আশ্রয় নিয়েছে। জাতিসংঘ রোহিঙ্গাদের ওপর ‘জাতিগত গণহত্যা’ চালানো হচ্ছে উল্লেখ করে রাখাইনের সহিংসতা বন্ধের আহ্বান জানিয়েছে।কিন্তু, মিয়ানমার সরকার এসব নাকচ করে রাখাইনের মুসলিম বিতাড়নের অভিযান অব্যাহত রাখার ঘোষণা দিয়েছে।</body>
</article>
