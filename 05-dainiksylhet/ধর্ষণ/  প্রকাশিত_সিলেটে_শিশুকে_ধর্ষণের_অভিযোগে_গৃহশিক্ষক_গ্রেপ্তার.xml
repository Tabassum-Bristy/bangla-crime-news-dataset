<article>
  <headline>সিলেটে শিশুকে ধর্ষণের অভিযোগে গৃহশিক্ষক গ্রেপ্তার</headline>
  <url>http://dainiksylhet.com/details/124727</url>
  <published_at>  প্রকাশিত হয়েছে : ৪:৩৮:০৫,অপরাহ্ন ০৮ এপ্রিল ২০১৮</published_at>
  <category>ধর্ষণ</category>
  <body>দৈনিকসিলেটডটকম: সিলেটে নগরীর এয়ারপোর্ট থানার গোয়াবাড়ি জাহাঙ্গীরনগর এলাকায় ৮ বছরের এক শিশুকে ধর্ষণের অভিযোগে মাহিন মিয়া (২০) নামে এক গৃহশিক্ষককে গ্রেপ্তার করেছে পুলিশ।শনিবার (০৭ এপ্রিল) সন্ধ্যায় এয়ারপোর্ট থানায় অভিযোগ করেন শিশুটির বাবা। পরে অভিযান চালিয়ে রাত ৯টার দিকে নগরীর গোয়াবাড়ি জাহাঙ্গীরনগর এলাকা থেকে তাকে গ্রেপ্তার করা হয়।অভিযোগে জানা যায়, রোববার (০১ এপ্রিল) থেকে মাহিনের কাছে প্রাইভেট পড়া শুরু করে শিশুটি। পরদিন সোমবার রাত ৮টায় প্রাইভেট পড়তে গেলে শিশুটিকে ধর্ষণ করেন মাহিন। বর্তমানে শিশুটি ওসমানী মেডিকেল কলেজ হাসপাতালের ওসিসিতে চিকিৎসাধীন।শিশুটির বাবা জানান, ঘটনার দিন তিনি কাজের সুবাদে কুমিল্লায় অবস্থান করছিলেন। তার মেয়ে ওই এলাকার একটি মাদ্রাসায় শিশু ওয়ানে পড়ে। রোববার থেকে শিশুটি মাহিনের বাসায় গিয়ে প্রাইভেট পড়া শুরু করে। সোমবার পড়তে গেলে তার শিশু কন্যাকে ধর্ষণ করেন মাহিন।রক্তাক্ত অবস্থায় শিশুটি তার মায়ের কাছে কেঁদে কেঁদে ঘটনার বর্ণনা দেয়।শুক্রবার (০৬ এপ্রিল) তিনি সিলেটে ফেরার পর মেয়েকে ওসমানী মেডিকেল কলেজ হাসপাতালে ভর্তি করেন। শনিবার সন্ধ্যায় এয়ারপোর্ট থানায় মামলা দায়ের করতে আসেন তিনি।সিলেট মহানগর পুলিশের বিমানবন্দর থানার ভারপ্রাপ্ত কর্মকর্তা (ওসি) মোশাররফ হোসেন বলেন, হাসপাতালের ওসিসি’র তথ্য প্রমাণসহ শিশুটির বাবার দেওয়া অভিযোগ পেয়ে মামলা নেওয়া হয়েছে। মামলার পরপরই পুলিশ অভিযান চালিয়ে নগরীর গোয়াবাড়ি জাহাঙ্গীরনগর এলাকা থেকে মাহিন নামে ওই প্রাইভেট শিক্ষককে গ্রেপ্তার করে।</body>
</article>
