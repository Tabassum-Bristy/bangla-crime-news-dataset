<article>
  <headline>শায়েস্তাগঞ্জে চলন্ত গাড়িতে মহিলা শ্রমিককে গণধর্ষণ</headline>
  <url>http://dainiksylhet.com/details/111183</url>
  <published_at>  প্রকাশিত হয়েছে : ৯:৪০:৪৫,অপরাহ্ন ২৪ অক্টোবর ২০১৭</published_at>
  <category>ধর্ষণ</category>
  <body>জাহেদ আলী মামুন:হবিগঞ্জ সদর উপজেলায় অবস্থিত প্রাণ আরএফএল কোম্পানিতে কাজ শেষে রাতে বাড়ি ফেরার সময় অচেতন করে এক যুবতিকে গণধর্ষণ করেছে একদল লম্পট। ধর্ষণ শেষে তাকে চলন্ত গাড়ি থেকে নিচে ফেলে পা ভেঙ্গে দেয়া হয়। স্থানীয়রা গুরুতর অসুস্থ অবস্থায় রবিবার দিবাগত রাত পৌনে ২টায় সদর হাসপাতালে ভর্তি করে। ধর্ষিতার পরিবার জানায়, উপজেলার গঙ্গানগর গ্রামের আইয়ুব আলীর যুবতি কন্যা দীর্ঘদিন ধরে অলিপুর প্রাণ কোম্পানিতে কাজ করে আসছে। প্রতিদিনের ন্যায় গত রবিবার রাত ৮টায় কাজ শেষ করে অন্যান্য মহিলা শ্রমিকদের নিয়ে ম্যাক্সি যোগে বাড়ি ফিরছিল। গাড়িটি বিভিন্ন স্থানে অন্য শ্রমিকদের নামিয়ে দিয়ে চলে আসে। পরে যুবতি গাড়িতে একা থাকায় জুসের সাথে চেতনা নাশক ঔষধ খাইয়ে অচেতন করে ফেলে লম্পটরা। এক পর্যায়ে গাড়ি চালক বড় কোটা গ্রামের আব্দুল মতিনের পুত্র লিটন মিয়া ও দুই হেলপার সহ তিন যুবক ওই যুবতিকে লস্করপুর জমাদার বাড়ি নির্জন স্থানে নিয়ে যায়। এ সময় তাকে পালাক্রমে ধর্ষণ করে। পরে গভীর রাতে চলন্ত ম্যাক্সি থেকে ফেলে দেয়। এতে তার বাম পা ভেঙ্গে যায়। স্থানীয়রা ওই যুবতিকে রাস্তায় পড়ে থাকতে দেখে রাত পৌনে ২টায় সদর হাসপাতালে এনে ভর্তি করায়। এ রিপোর্ট লিখা পর্যন্ত যুবতির জ্ঞান এখনও ফিরেনি। এ ব্যাপারে হাসপাতালের কর্তব্যরত ডাক্তার দেবাশীষ রায় জানান, রাতে ওই যুবতি ধর্ষণের অভিযোগ এনে হাসপাতালে ভর্তি হয়েছে। পরীক্ষা নিরীক্ষার পর বিস্তারিত জানা যাবে।</body>
</article>
