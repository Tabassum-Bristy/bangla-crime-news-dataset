<article>
  <headline>বিমানে ধর্ষণের অভিযোগ, মামলা করবেন অব্রে</headline>
  <url>http://dainiksylhet.com/details/141834</url>
  <published_at>  প্রকাশিত হয়েছে : ৬:৫৮:৪৯,অপরাহ্ন ০৩ নভেম্বর ২০১৮</published_at>
  <category>ধর্ষণ</category>
  <body>দৈনিকসিলেটডেস্ক:আমেরিকান এয়ারলাইন্সের বিরুদ্ধে মামলা করছেন ৩২ বছর বয়সী যুবতী অব্রে লেইন। তার অভিযোগ ২০১৭ সালে অ্যারিজোনার ফিনিক্স থেকে ওই বিমান সংস্থার একটি বিমানে তিনি নিউ ইয়র্ক সিটিতে যান। ফ্লাইটের টয়লেটে তাকে ধর্ষণ করেন একজন যাত্রী। এখন ওই বিমান সংস্থা তাকে সুরক্ষা দিতে ব্যর্থ হওযার কারণে তিনি তাদের বিরুদ্ধে ওই মামলা করছেন। এ খবর দিয়েছে লন্ডনের অনলাইন দ্য সান। এতে বলা হয়, ওই ফ্লাইটে শুরু থেকেই একজন পুরুষ যাত্রীকে মদ্যপ মনে হতে থাকে। তারপরও ফ্লাইট চলাকালে তাকে ফ্লাইটের স্টাফরা আরো মদ সরবরাহ করে। কমপক্ষে ৬ বার তাকে এমন পানীয় দেয়া হয়।ওই যাত্রীর আচরণ নিয়ে সংশ্লিষ্ট স্টাফদের কাছে অভিযোগ করেন তিনি। অভিযোগ পাওয়ার পর ক্রুরা অব্রে লেইনের আসন পরিবর্তন করে তাকে পিছনে নিয়ে যান। তার অভিযোগ, ওই ব্যক্তি তাকে ফ্লাইট চলাকালে অনুসরণ করতে থাকে। এক পর্যায়ে তিনি টয়লেটে প্রবেশ করলে তার পিছু নেয় সে। সেখানেই তাকে যৌন হয়রানি করে। এরপর বিগ অ্যাপলে অবতরণ করে বিমান। সঙ্গে সঙ্গে অব্রে লেইন’কে দ্রুত নিয়ে যাওয়া হয় হাসপাতালে। কিন্তু তার সঙ্গে এমন আচরণকারীকে আটক করা হয় নি। শুরুতে অব্রে’র অভিযোগকে প্রত্যাখ্যান করে বিমান সংস্থা। তারা এমন অভিযোগকে বাজেকথা বলে উড়িয়ে দেয়। এখন ওই কোম্পানি তাকে ক্ষতিপূরণ হিসেবে ৫০০০ ডলার দিতে চাইছে। একই সঙ্গে তাকে সুরক্ষা দিতে না পারার ব্যর্থতার কথা বলেছে। ফলে অব্রে এখন মামলা করতে যাচ্ছেন।</body>
</article>
