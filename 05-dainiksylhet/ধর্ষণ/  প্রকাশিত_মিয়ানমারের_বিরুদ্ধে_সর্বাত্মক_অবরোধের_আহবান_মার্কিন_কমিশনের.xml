<article>
  <headline>মিয়ানমারের বিরুদ্ধে সর্বাত্মক অবরোধের আহবান মার্কিন কমিশনের</headline>
  <url>http://dainiksylhet.com/details/163044</url>
  <published_at>  প্রকাশিত হয়েছে : ১০:২০:৪৪,অপরাহ্ন ২৫ আগস্ট ২০১৯</published_at>
  <category>ধর্ষণ</category>
  <body>এনআরবি নিউজ, নিউইয়ক থেকে : সংখ্যালঘু মুসলমানদের নির্মূল করতে গণহত্যার অভিপ্রায় থেকেই মিয়ানমারের সেনাবাহিনী ২০১৭ সালে রোহিঙ্গা নারী ও শিশুদের ধর্ষণ এবং যৌন নিপীড়ন করে বলে উঠে এসেছে জাতিসংঘের এক তদন্ত প্রতিবেদনে। এই প্রতিবেদনের সমর্থনে ইউএস কমিশন অন ইন্টারন্যাশনাল রিলিজিয়াস ফ্রিডম(ইউএসসিআইআরএফ) ২৩ অগাস্ট শুক্রবার এক বিবৃতিতে গভীর উদ্বেগ প্রকাশ করে আরো উল্লেখ করেছে যে, ‘এখনও সেই বর্বরতা অব্যাহত রয়েছে মুসলিম জনগোষ্ঠি নিধনের ষড়যন্ত্রে।’ যুক্তরাষ্ট্রের পররাষ্ট্রমন্ত্রণায়ের এই কমিশনের ভাইস চেয়ার নাদিন মেইঞ্জা এবং কমিশনার অনুরিমা ভারগভা প্রদত্ত এই যুক্ত বিবৃতিতে বলা হয়েছে, রোহিঙ্গা মুসলমানদের বিরুদ্ধে অকথ্য পাশবিকতা-বর্বরতার যে তথ্য-উপাত্ত পাওয়া যাচ্ছে বার্মার (মিয়ানমার) সেনাব, বাহিনীর বিরুদ্ধে, তা বেড়েই চলছে। আমরা কর্তৃপক্ষের প্রতি আহবান রাখছি গণহত্যা অথবা মানবতা বিরোধী অপরাধের সংজ্ঞা পরিবর্তনের জন্যে। আমরা প্রশাসন এবং কংগ্রেসকে আরো সোচ্চার হবার আহবান জানাচ্ছি বার্মা সেনবাহিনীর শীর্ষ নেতাদের বিরুদ্ধে অধিকতর অবরোধ আরোপের জন্যে। একইসাথে তাদেরকে যারা অর্থ সহায়তা দিচ্ছে তাদেরকেও চিহ্নিত করার প্রয়োজন হয়ে পড়েছে। এমন স্বৈরাচারি আচরণকে কখনোই বরদাশত করা উচিত নয়।’ সারাবিশ্বে ধর্মীয় স্বাধীনতা সুসংহত রাখার অঙ্গিকারে প্রতিষ্ঠিত ইউএসসিআইআরএফ’র শীর্ষ দুই কর্মকর্তার এই বিবৃতিতে আরো বলা হয়েছে, ‘জাতিসংঘ তদন্ত কমিশনের প্রতিবেদনে যৌন এবং লিঙ্গভিত্তিক সহিংসতার বিস্তারিত যে তথ্য উদঘাটিত হয়েছে তার মধ্য দিয়ে এটাই প্রতিয়মান হচ্ছে যে, ওরা রোহিঙ্গা মুসলিম সম্প্রদায়কে নিশ্চিহ্ন করতে চায়।’ ‘শত-সহ¯্র তরুনী ও নারীকে ধর্ষণ এবং নির্যাতনের সাথে সরাসরি বার্মার সৈন্যরা জড়িত। সংঘবদ্ধভাবে তারা শিশু-তরুণী- যুবতীদের ধর্ষণ করেছে। জড়িতদের বিরুদ্ধে যথাযথ পদক্ষেপ গ্রহণের বিকল্প নেই। নিরব দর্শকের ভূমিকায় থেকে এমন বর্বরতাকে কোনভাবেই আর চলতে দেয়া যায় না’-মন্তব্য করা হয়েছে বিবৃতিতে। আরো উল্লেখ করা হয়েছে, ‘যুক্তরাষ্ট্র এবং আন্তর্জাতিক সম্প্রদায়কে এহেন অপকর্মে লিপ্তদের বিচারের জন্যে জরুরী একটি পন্থা অবলম্বন করা উচিত।’ উল্লেখ্য, ২৫ অগাস্ট হচ্ছে রোহিঙ্গা মুসলিম জনগোষ্ঠির ওপর বার্মার সামরিক জান্তাদের বর্বরতার দ্বিতীয় বার্ষিকীর দিন। এ উপলক্ষে প্রদত্ত এই বিবৃতিতে বার্মা সরকারের বিরুদ্ধেও সর্বাত্মক অবরোধের আহবান জানিয়ে উল্লেখ করা হয়েছে যে, ‘রোহিঙ্গারা যাতে স্বেচ্ছায় নিজ বসতভিটায় ফিরতে নিরাপদ বোধ করেন সে পরিবেশ তৈরী করার দায়িত্ব হচ্ছে সভ্য দুনিয়ার সকল মানুষের।’ আরো উল্লেখ্য, কমিশনের উপরোক্ত দুই কর্মকর্তা সম্প্রতি দেশত্যাগে বাধ্য হওয়া রোহিঙ্গাদের সাথে কথা বলেছেন। এবং তারা বার্মাও সফর করেছেন।অপরদিকে জাতিসংঘ তদন্ত কমিশনের প্রতিবেদন অনুযায়ী, সংখ্যালঘু মুসলমানদের নির্মূল করতে গণহত্যার অভিপ্রায় থেকেই মিয়ানমারের সেনাবাহিনী ২০১৭ সালে রোহিঙ্গা নারী ও শিশুদের ধর্ষণ এবং যৌন নিপীড়ন করেছে। পশ্চিমের রাখাইন রাজ্যে সন্ত্রাস দমনের নামে সেনা অভিযান নিয়ে বৃহস্পতিবার প্রকাশিত জাতিসংঘের তদন্ত প্রতিবেদনে এমন উপসংহার টানা হয়েছে। সেখানে বলা হয়েছে, “শত শত রোহিঙ্গা নারী ও মেয়ে ধর্ষণের শিকার হয়েছে। তথ্য প্রমাণ বলছে, ধর্ষণের ৮০ শতাংশ ঘটনাই ইচ্ছা করে ঘটানো হয়েছে। গণধর্ষণের যতগুলো ঘটনা ঘটেছে তার ৮২ শতাংশের দায় মিয়ানমার সেনাবাহিনীর।”২০১৭ সালের অগাস্টে রাখাইনে কয়েকটি সীমান্ত পুলিশ পোস্টে ‘বিচ্ছিন্নতাবাদীদের’ হামলায় ৯ পুলিশ নিহত হওয়ার পর রাজ্যে বিশেষ করে রোহিঙ্গা অধ্যুষিত এলাকাগুলোতে সেনা অভিযান শুরু হয়। প্রাণ বাঁচাতে সেখানকার প্রায় সাড়ে সাত লাখ রোহিঙ্গা জীবনের ঝুঁকি নিয়ে সমুদ্র পেরিয়ে প্রতিবেশী বাংলাদেশে আশ্রয় নেয়। পালিয়ে আসা ওইসব রোহিঙ্গাদের অনেকেই গুলিবিদ্ধ অবস্থায় বা শরীরে পোড় ক্ষত নিয়ে আসেন। নারীদের শরীরে গণধর্ষণের শিকার হওয়ার চিহ্ন স্পষ্ট ছিল। অভিযোগ তদন্তের জন্য ওই বছরই জাতিসংঘের মানবাধিকার কাউন্সিল বিভিন্ন দেশের তদন্ত কর্মকর্তাদের নিয়ে একটি স্বাধীন তদন্ত দল গঠন করে। বৃহস্পতিবার প্রকাশিত তদন্ত প্রতিবেদনে আরো বলা হয়, মিয়ানমার সরকার গণহত্যার দায়ে অভিযুক্ত কাউকে আটক করতে ব্যর্থ হয়েছে। “গণহত্যার অভিযোগ উঠা ব্যক্তিদের ‘জেনোসাইড কনভেনশন’র অধীনে বিচারের আওতায় এনে শাস্তি প্রদাণে ব্যর্থতার দায় মিয়ানমার সরকারের”-এমন মন্তব্য রয়েছে এই প্রতিবেদনে।মিয়ানমার সরকার শুরু থেকেই রাখাইন রাজ্যে বেসামরিক মানুষদের ‍উপর দমন-নিপীড়নের অভিযোগ অস্বীকার করেছে। কিন্তু ঘটনাস্থলে গিয়ে প্রকৃত অবস্থা পর্যবেক্ষণের সুযোগ তারা কাউকে দেয়নি। এমনকি, জাতিসংঘের তদন্ত দলকেও রাখাইন রাজ্যে যাওয়ার অনুমতি দেওয়া হয়নি। সেজন্যে তদন্ত কর্মকর্তারা বাংলাদেশ, থাইল্যান্ড ও মালয়েশিয়ায় রোহিঙ্গা শরণার্থী শিবির, বিভিন্ন দাতব্য সংস্থা, উপদেষ্টা প্রতিষ্ঠান, গবেষক এবং সরকারি বিভিন্ন সংস্থার সঙ্গে কথা বলে এই তদন্ত  প্রতিবেদনটি প্রকাশ করেছে।অপরদিকে, ইউএসসিআইআরএফ’র এই বিবৃতির পরদিন অর্থাৎ ২৪ অগাস্ট শনিবার মার্কিন পররাষ্ট্রমন্ত্রণালয় পুনরায় বলেছে যে, মানবাধিকারের প্রতি শ্রদ্ধাবোধ রয়েছে এবং উদ্ভ’ত পরিস্থিতি সম্পর্কে জ্ঞাত রয়েছে-এমন সকলকে বার্মায় স্থায়ী শান্তি প্রতিষ্ঠায় রাজনৈতিক সংলাপ শুরু করা দরকার। এ বিবৃতিতে আরো উল্লেখ করা হয়েছে যে, বার্মার নিরাপত্তা বাহিনী নিরস্ত্র লোকজনের ওপর দু’বছর আগে যেভাবে হামলে পড়ে এবং বর্বরতা ও পৈশাচিকতা চালিয়েছে নারী, পুরুষ, শিশুর ওপর, তা অতিতের সকল অপকর্ম ছাপিয়ে গেছে। রাখাইন স্টেট একমাত্র এলাকা নয় যেখানে বিগত ৭০ বছর ধরে বার্মার সামরিক জান্তারা মানবাধিকার লংঘনের জঘন্য অপকর্ম করেছে। এহেন জঘন্য অপকর্মে লিপ্তদের বিরুদ্ধে কর্তৃপক্ষ কোন ধরনের পদক্ষেপ না নেয়ায় সামরিক বাহিনীর অকথ্য বর্বরতা রাখাইনের পরিধি অতিক্রম করে কাচিন এবং শান স্টেটেও বিস্তৃত হয়েছে। বার্মার অন্যসব অঞ্চলেও বেপরোয়া হয়ে উঠেছে নিরাপত্তা বাহিনীর লোকজন। স্টেট ডিপার্টমেন্ট আবারো দ্ব্যর্থহীনভাবে বাংলাদেশের মানবিকতার প্রশংসা করেছে দশ লাখের অধিক রোহিঙ্গা মুসলমানকে আশ্রয় দেয়ার জন্যে। রোহিঙ্গা সংকটে সাড়া দিয়ে গত দু’বছরে শরনাথীদের জন্যে যুক্তরাষ্ট্র ৫৪২ মিলিয়ন ডলার প্রদান করেছে। যুক্তরাষ্ট্র অন্যসকল রাষ্ট্রকেও আহবান জানিয়েছে  রোহিঙ্গা শরনার্থীদের জন্যে অর্থ-সহায়তার দিগন্ত প্রসার করতে।</body>
</article>
