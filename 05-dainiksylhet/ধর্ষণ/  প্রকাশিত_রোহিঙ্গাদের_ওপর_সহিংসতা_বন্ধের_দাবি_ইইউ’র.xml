<article>
  <headline>রোহিঙ্গাদের ওপর সহিংসতা বন্ধের দাবি ইইউ’র</headline>
  <url>http://dainiksylhet.com/details/107740</url>
  <published_at>  প্রকাশিত হয়েছে : ৬:০৭:০৮,অপরাহ্ন ১৪ সেপ্টেম্বর ২০১৭</published_at>
  <category>ধর্ষণ</category>
  <body>দৈনিকসিলেটডেস্ক:  রোহিঙ্গা মুসলিমদের ওপর চলমান সহিংসতা বন্ধের দাবি জানিয়েছে ইউরোপীয় ইউনিয়ন। ইইউ আইনপ্রণেতারা এ সংক্রান্ত একটি গৃহীত প্রস্তুাবে, অবিলম্বে রোহিঙ্গাদের হত্যা, হয়রানী, ধর্ষণ ও তাদের বাড়িঘরে অগ্নিসংযোগ বন্ধের আহ্বান জানিয়েছে মিয়ানমারের প্রতি। এ খবর দিয়েছে বার্তা সংস্থা এপি। ইইউ’র আইনপ্রণেতারা আক্রান্ত এলাকায় এবং পলায়নত জনগোষ্ঠীর কাছে ত্রাণ সংস্থাগুলোর যেতে দেয়ার আহ্বান জানিয়েছে। একইসঙ্গে মিয়ানমার সরকার ও দেশটির ডি ফ্যাক্টো নেতা অং সান সুচি’র প্রতি সাম্প্রদায়িক বা ধর্মীয় ঘৃণা উস্কে দেয়ার ঘটনাগুলোর স্পষ্ট নিন্দা জানাতে বলেছেন ইইউ নেতারা। এছাড়া, সামাজিক বৈষম্য ও বৈরিতা মোকাবিলার আহ্বান জানানো হয়েছে। আইনপ্রণেতারা উল্লেখ করেছেন, ১৯৯০ সালে সু চি ইইউ পার্লামেন্ট থেকে দেয়া যেই শাখারফ পুরস্কার পেয়েছেন সেটা দেয়া হয়ে থাকে মানবাধিকার ও সংখ্যালঘুদের রক্ষা এবং আন্তর্জাতিক আইনের প্রতি সম্মান প্রদর্শনের জন্য।</body>
</article>
