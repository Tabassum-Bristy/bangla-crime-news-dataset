<article>
  <headline>‘পুরুষের চেয়ে নারীরা বেশি যৌন নিপীড়ক’</headline>
  <url>http://dainiksylhet.com/details/113603</url>
  <published_at>  প্রকাশিত হয়েছে : ১:২৬:০১,অপরাহ্ন ২০ নভেম্বর ২০১৭</published_at>
  <category>ধর্ষণ</category>
  <body>দৈনিকসিলেটডেস্ক:পুরুষের চেয়ে নারীরা বেশি যৌন নিপীড়ক। যুক্তরাষ্ট্রে যৌন কেলেঙ্কারিতে অভিযুক্ত সিনেট প্রার্থী রয় মুরকে সমর্থন করে এমন মন্তব্য করেছেন সেখানকার একজন ধর্মযাজক। তিনি হলেন ক্যাপিটল হিল ইন্ডিপেন্ডেন্ট ব্যাপ্টিস্ট মিনিস্ট্রিজ-রে যাজক ফ্রাঙ্কলিন র‌্যাডিশ। উল্লেখ্য, সম্প্রতি হলিউডের প্রযোজক হারভে উইন্সটেন, ওয়াশিংটনে শীর্ষ স্থানীয় কয়েকজন ব্যক্তি ও রয় মুরের বিরুদ্ধে টিনেজ বালিকাদের সঙ্গে যৌন নির্যাতন বা ধর্ষণের অভিযোগে তোলপাড় চলছে। আলাবামা রাজ্যে সিনেট পদে রিপাবলিকান দল থেকে প্রতিদ্বন্দ্বিতা করছেন রং মুর। তার বিরুদ্ধে একের পর এক নারী যৌন নিপীড়নের অভিযোগ আনছেন। এতে তাকে নির্বাচন থেকে সরে যেতে আহ্বান জোরালো হয়েছে। এ নিয়ে মন্তব্য করেন যাজক ফ্রাঙ্কলিন র‌্যাডিশ। তিনি এসব পুরুষের বিরুদ্ধে নারীদের যৌন নির্যাতনের অভিযোগকে ‘পুরুষের বিরুদ্ধে নারীদের যুদ্ধ’ হিসেবে আখ্যায়িত করেন। এএল ডট কম’কে তিনি বলেন, পুরুষরা যতটা যৌন নিপীড়ক, তার চেয়ে বেশি যৌন নিপীড়ক হলেন নারীরা। তার ভাষায়,ত নারীরা তরুণ-যুবকদের রাস্তায় যাওয়া আসার পথে শিকারে পরিণত করেন। কিন্তু আমরা এসব বিষয়ে জানতে পারি না। কারণ, এ নিয়ে পুলিশে অভিযোগ করা হয় না। উল্লেখ্য, যুক্তরাষ্ট্রের আইন মন্ত্রণালয়ের পরিসংখ্যান বলে, সেখানে ধর্ষণ ও যৌন নির্যাতনের শিকারদের মধ্যে শতকরা ৯১ ভাগই নারী। বাকি ৯ ভাগ হলো পুরুষ। আলাবামা রাজ্যে সিনেটর প্রার্থী রয় মুরকে সমর্থন করে আগস্টে একটি চিঠি লিখেছেন প্রায় ৫০ জন যাজক। তারা রয় মুরের প্রচারণার পক্ষে কথা বলেছেন এতে। এর মধ্যে অন্যতম ফ্রাঙ্কলিন র‌্যাডিশ। এরই মধ্যে ৫ জন নারী সামনে এসেছেন। তারা বলেছেন, তারা যখন টিনেজ ছিলেন তখন তাদের সঙ্গে অশোভন আচরণ করেছেন মুর। ওই সময় মুরের বয়স ছিল ত্রিশের কোটায়। একজন নারী বলেছেন, তখন তার বয়স মাত্র ১৪ বছর। এটা আলাবামায় প্রাপ্ত বয়সসীমার অনেকটা নিচে। তার সঙ্গে যৌন সম্পর্ক স্থাপন করেছিলেন রয় মুর। তবে এসব অভিযোগ অস্বীকার করেছেন তিনি। বলেছেন, রাজনৈতিক উদ্দেশে এসব অভিযোগ আনা হচ্ছে। একটি ক্ষেত্রে তার বিরুদ্ধে অভিযোগকারীকে তো তিনি চেনেনই না বলে দাবি করেছেন। যেসব ধর্মযাজক রয় মুরকে সমর্থন করে চিঠি লিখেছিলেন তাদের সবার কাছে পৌঁছাতে পেরেছে এএল ডট কম এর সাংবাদিকরা। উদ্দেশ্য যাচাই করে দেখা আসলেই তারা রয় মুরকে সমর্থন করছেন কিনা। এ বিষয়ে এখন পর্যন্ত সাড়া দিয়েছে ২৯টি চার্চ। তার মধ্যে ১৯টি থেকে বলা হয়েছে সিনেট প্রার্থী হিসেবে রয় মুরকে সমর্থন করছেন তারা এখনও। তবে ম্যাগনোলিয়া স্প্রিং ব্যাপ্টিস্ট চার্চের যাজক ডেভিড গোনেলা এর আগে রিপাবলিকানদের দলকে একটি অদক্ষ মানুষের সংগঠন বলে আখ্যায়িত করেছিলেন। তিনি রয় মুরকে এর আগে পদত্যাগ করার আহ্বান জানিয়েছেন। কিন্তু ফক্স নিউজ ১০’কে তিনি বলেছেন, নিছক অভিযোগের প্রেক্ষিতে আমি আমার বন্ধুকে ত্যাগ করতে পারি না। আমার এ জন্য প্রয়োজন প্রমাণ। তার বিরুদ্ধে যে অভিযোগ আনা হয়েছে তা হতে পারে খারাপ উদ্দেশ্যপ্রণোদিত। তিনি প্রশ্ন রাখেন, অভিযোগকারীরা কেন এত দশক এ অভিযোগ প্রকাশ করেন নি। ওদিকে নির্বাচন থেকে সরে দাঁড়াতে রয় মুরের প্রতি আহ্বান জানিয়েছেন ওয়াশিংটনের অনেক রিপাবলিকান। আগামী ১২ই ডিসেম্বর আলাবামায় সিনেট নির্বাচন। সেই নির্বাচনের আগে সময় থাকতে রয় মুরের পদত্যাগ দাবি করেছেন সিনেট সংখ্যাগরিষ্ঠ নেতা মিশ ম্যাকনেল, আলাবামার বর্তমান সিনেটর রিচার্ড শেলবি ও কংগ্রেসে রিপাবলিকান দলের এক ডজনেরও বেশি সদস্য। রয় মুরের নির্বাচনী প্রচারণায় তহবিল বরাদ্দ প্রত্যাহার করেছে রিপাবলিকান ন্যাশনাল কমিটি। তবে কোনো কিছুতেই মাথা নত করবেন না মুর।</body>
</article>
