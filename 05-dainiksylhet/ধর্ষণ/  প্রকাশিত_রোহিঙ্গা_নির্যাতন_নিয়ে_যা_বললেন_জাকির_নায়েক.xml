<article>
  <headline>রোহিঙ্গা নির্যাতন নিয়ে যা বললেন জাকির নায়েক</headline>
  <url>http://dainiksylhet.com/details/107463</url>
  <published_at>  প্রকাশিত হয়েছে : ২:০০:২৯,অপরাহ্ন ১১ সেপ্টেম্বর ২০১৭</published_at>
  <category>ধর্ষণ</category>
  <body>দৈনিকসিলেটডেস্ক: মিয়ানমারের রাখাইন প্রদেশে রোহিঙ্গাদের ওপর অত্যাচার, নির্যাতন, ধর্ষণ এবং হত্যার ঘটনায় বিশ্বজুড়ে নিন্দা জানিয়েছে বিভিন্ন দেশ। অবিলম্বে এই সমস্যা সমাধানের জন্য মিয়ানমারকে বিভিন্ন দেশের তরফ থেকে আহ্বান জানানো হচ্ছে।সম্প্রতি মিয়ানমারের রোহিঙ্গা মুসলিমদের ওপর হত্যা, নির্যাতন এবং নিপীড়নের ঘটনায় দুঃখ প্রকাশ করেছেন ইসলামিক বক্তা, লেখক ও ধর্ম প্রচারক জাকির নায়েক।সাংবাদিকদের এক প্রশ্নের জবাবে জাকির নায়েক বলেন, এটা খুবই আফসোসের ব্যাপার যে বার্মাতে মুসলিমদের ওপর এমন নির্যাতনের ঘটনা ঘটছে। তবে তাদেরকে অন্য মুসলিমদের সাহায্য করা উচিত বলে উল্লেখ করেন তিনি।জাকির নায়েক বলেন, কুরআন এবং হাদিস অনুযায়ী এক মুসলমানকে সাহায্য করা অন্য মুসলমানের কর্তব্য। বার্মাতে যা হচ্ছে তাতে সেখানকার মুসলিমদেরও আমাদের সাহায্য করা উচিত।গত ২৪ আগস্ট রাতে একযোগে কয়েকটি পুলিশ চেকপোস্টে রোহিঙ্গা বিদ্রোহীরা হামলা চালায়। এতে নিরাপত্তা বাহিনীর কয়েকজন সদস্যসহ বেশকিছু রোহিঙ্গা নিহত হয়।ওই ঘটনার পর সেনাবাহিনী মোতায়েন করে মিয়ানমার সরকার। রোহিঙ্গাদের বাড়িঘরে আগুন, নারীদের ধর্ষণ ও হত্যা এবং গুলি করে রোহিঙ্গাদের হত্যাসহ ব্যাপক দমন-পীড়ন শুরু করে সেনাবাহিনী।প্রাণে বাঁচতে রাখাইন ছেড়ে বাংলাদেশ সীমান্তে আসতে শুরু করে রোহিঙ্গারা। মাত্র দুই সপ্তাহে প্রায় ২ লাখ ৭০ হাজার রোহিঙ্গা বাংলাদেশে আশ্রয় নিয়েছে। এই সংখ্যা ৩ লাখ ছাড়িয়ে যাবে বলে আশঙ্কা করা হচ্ছে।</body>
</article>
