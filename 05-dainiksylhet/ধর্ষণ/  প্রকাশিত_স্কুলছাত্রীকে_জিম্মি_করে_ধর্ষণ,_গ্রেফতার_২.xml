<article>
  <headline>স্কুলছাত্রীকে জিম্মি করে ধর্ষণ, গ্রেফতার ২</headline>
  <url>http://dainiksylhet.com/details/140470</url>
  <published_at>  প্রকাশিত হয়েছে : ৮:৫৭:১০,অপরাহ্ন ১৪ অক্টোবর ২০১৮</published_at>
  <category>ধর্ষণ</category>
  <body>দৈনিকসিলেটডেস্ক: চট্টগ্রাম নগরীতে নবম শ্রেণির এক ছাত্রীকে কৌশলে জিম্মি করে ধর্ষণ করার অভিযোগ পাওয়া গেছে। পুলিশ অভিযুক্ত ধর্ষক মো. শামীম (২৯) ও তাকে সহায়তার অভিযোগে সানজিদা চৌধুরী (২২) নামে এক নারীকে গ্রেফতার করেছে। ঘটনার শিকার ওই ছাত্রী পাহাড়তলী থানায় মামলা দায়ের করলে পুলিশ আজ দুই আসামিকে গ্রেফতার করে।এর আগে গত বৃহস্পতিবার গভীর রাতে নগরীর পাহাড়তলী থানার দক্ষিণ কাট্টলী এলাকায় সানজিদার বাসায় এই ধর্ষণের ঘটনা ঘটেছে। পুলিশ সূত্রে জানা গেছে, শামীমের বাসা নগরীর খুলশী থানার ঝাউতলা এলাকায়, সানজিদার বাসা পাহাড়তলী থানার দক্ষিণ কাট্টলী ফইল্যাতলী কলেজ রোডে। কাছাকাছি এলাকায় ভুক্তভোগী ছাত্রীর বাসা এবং স্থানীয় একটি স্কুলে ১৫ বছর বয়সী মেয়েটি পড়ালেখা করে। তার বাবা প্রবাসী। মা ও ছোট বোনের সঙ্গে ওই বাসায় থাকে।পাহাড়তলী থানার ভারপ্রাপ্ত কর্মকর্তা (ওসি) সদীপ কুমার দাশ জানান, সানজিদা এবং ধর্ষিতা ছাত্রীর পরিবার আগে একই ভবনে থাকত। তিন মাস আগে তারা অন্যত্র বাসা ভাড়া নেয়। ওই ছাত্রীর মায়ের সঙ্গে সানজিদার পারিবারিক ঘনিষ্ঠতা রয়েছে। গত বৃহস্পতিবার সানজিদা বিয়ের দাওয়াতে যাবার কথা বলে ওই ছাত্রীর মাকে রাজি করিয়ে তাকে সঙ্গে নেয়। যাবার সময় পথে হঠাৎ অসুস্থবোধ করার কথা বলে মেয়েটিকে নিয়ে আবার সানজিদা তাদের বাসায় ফিরে যায়। একটু পর শামীমকে ফোন করে বিরিয়ানি নিয়ে বাসায় আসার কথা বলে। শামীম রাত ১০টার দিকে বিরিয়ানি নিয়ে সানজিদাদের বাসায় যায়। খাওয়ার পর মেয়েটি যখন তার বাসায় ফিরে যাবার প্রস্তুতি নিচ্ছিল, তখন শামীম তাকে জোরপূর্বক একটি কক্ষে নিয়ে ধর্ষণ করে। এসময় আরেকটি কক্ষে সানজিদা ছিল।ধর্ষণের শিকার ছাত্রী পুলিশের কাছে অভিযোগ করেছে- ধর্ষণের পর শামীম ও সানজিদা মিলে তাকে ঘটনাটি কাউকে না জানানোর জন্য ভয়ভীতি দেখায়। এমনকি তাকে সারারাত ওই বাসায় আটকে রাখা হয়। পরদিন বাসায় ফিরে ওই ছাত্রী। বাসায় ফিরে মায়ের কাছে ঘটনার বিষয়ে বিস্তারিত বলার পর আত্মীয়-স্বজনের সঙ্গে পরামর্শ করে শনিবার রাতে মেয়েটি তার মাকে নিয়ে থানায় যায়।চট্টগ্রাম মেডিকেল কলেজ হাসপাতালে মেয়েটির ডাক্তারি পরীক্ষা সম্পন্ন হয়েছে এবং গ্রেফতার হওয়া দু’জনকে কারাগারে পাঠানো হয়েছে বলে জানিয়েছেন থানার ওসি।</body>
</article>
