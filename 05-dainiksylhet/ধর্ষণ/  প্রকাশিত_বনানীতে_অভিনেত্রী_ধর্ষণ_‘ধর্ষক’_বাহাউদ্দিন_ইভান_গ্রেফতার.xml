<article>
  <headline>বনানীতে অভিনেত্রী ধর্ষণ: ‘ধর্ষক’ বাহাউদ্দিন ইভান গ্রেফতার</headline>
  <url>http://dainiksylhet.com/details/102234</url>
  <published_at>  প্রকাশিত হয়েছে : ৯:০৪:০৮,অপরাহ্ন ০৬ জুলাই ২০১৭</published_at>
  <category>ধর্ষণ</category>
  <body>দৈনিকসিলেটডেস্ক:জন্মদিনের কথা বলে বনানীর বাসায় ডেকে ধর্ষণের দায়ে অভিযুক্ত বাহাউদ্দিন ইভানকে (২৮) গ্রেফতার করেছে র‌্যাব। বৃহস্পতিবার বিকেলে নারায়ণগঞ্জের ফতুল্লা থানার মাসদাইরে অবস্থিত খালার বাসা থেকে র‌্যাব- ১১ এর একটি দল তাকে গ্রেফতার করে।র‌্যাবের সিনিয়র এএসপি আলেফ উদ্দিন বিষয়টি নিশ্চিত করেন। তিনি বলেন, গোপন সংবাদের ভিত্তিতে তারা জানতে পারেন বনানীর ধর্ষণ মামলায় অভিযুক্ত ইভান মাসদাইরে অবস্থিত তার খালু এরশাদের বাসায় অবস্থান করছেন। এ সংবাদের ভিত্তিতে বৃহস্পতিবার বিকেলে সেখানে অভিযান চালিয়ে তাকে গ্রেফতার করা হয়।র‌্যাবের মিডিয়া অ্যান্ড লিগ্যাল উইংয়ের পরিচালক মুফতি মাহমুদ খানও ইভানের গ্রেফতারের বিষয়টি নিশ্চিত করেছেন। তিনি জানান, গ্রেফতারের পর তাকে ঢাকা আনা হচ্ছে।ইভানকে গ্রেফতারের ব্যাপারে তার বাবা র‌্যাব সদস্যদের সহায়তা করেছেন বলে জানা গেছে। তবে সংশ্লিষ্ট কোনো সূত্র এ খবরের সত্যতা নিশ্চিত করেনি।বৃহস্পতিবার সন্ধ্যায় ইভানদের ন্যাম ভিলেজের ফ্ল্যাটে গেলে সেখানে রক্ষণাবেক্ষণ কাজে জড়িত একজন জানান, কিছুক্ষণ আগেই ছেলেকে পুলিশের হাতে তুলে দিয়ে বাসায় ফিরেছেন ইভানের বাবা শিল্পপতি বোরহান উদ্দিন।তার সঙ্গে কথা বলা যাবে কি না- জানতে চাইলে তিনি বলেন, ‘এ সময় কোনো বাবার কি কথা বলার মতো মানসিকতায় থাকেন।’এর আগে জন্মদিনের পার্টিতে ডেকে রাজধানীর বনানীর রেইনট্রি হোটেলে দুই তরুণী ধর্ষণের ঘটনার রেশ কাটতে না কাটতেই আবারও একইভাবে তরুণী ধর্ষণের ঘটনা সর্বত্র বেশ চাঞ্চল্য তৈরি হয়। ভুক্তভোগী তরুণী এ ঘটনায় বনানী থানায় গতকাল বুধবার ধর্ষণ মামলা দায়ের করেন।প্রাথমিক তদন্তে ধর্ষণের বিষয়টি প্রমাণিত হওয়ায় মামলাটি গ্রহণ করে পুলিশ। পুলিশের বনানী থানার অপারেটর কামরুজ্জামান মামলা দায়েরের বিষয়টি নিশ্চিত করেন। তিনি জানান, ওই তরুণী গতকাল বুধবার (৫ জুলাই) বেলা দেড়টায় মামলাটি করেন। মামলা নম্বর-৮।বনানী থানা সূত্রে জানা গেছে, মঙ্গলবার বনানী ২ নম্বর রোডের ৫/এ নম্বর বাড়িটিতে (ন্যাম ভিলেজ) জন্মদিনের দাওয়াতের কথা বলে ডেকে ওই তরুণীকে ধর্ষণ করা হয়। ওই ঘটনায় বাহাউদ্দিন ইভান নামে এক শিল্পপতির ছেলেকে আসামি করা হয়েছে।মামলার এজাহারে উল্লেখ করা হয়েছে, গত ১১ মাস আগে ফেসবুকের মাধ্যমে তাদের পরিচয়। গত চার মাস আগে তাদের মধ্যে প্রেমের সম্পর্ক হয়। মঙ্গলবার জন্মদিনের কথা বলে খালি বাসায় ডেকে এনে ওই তরুণীকে ধর্ষণ করা হয়। ধর্ষণের পর রাতেই বাসা থেকে বের করে দেয়া হয় তাকে।ধর্ষিতা তরুণীকে তেজগাঁও ভিকটিম সাপোর্ট সেন্টার থেকে ফরেনসিক পরীক্ষার জন্য বৃহস্পতিবার সকালে ঢাকা মেডিকেলে পাঠানো হয়।এর আগে গত ২৮ মার্চ বনানীর ‘দ্য রেইন ট্রি’ হোটেলে সাফাত আহমেদ নামে এক বন্ধুর জন্মদিনে যোগ দিতে এসে বন্ধুদের যোগসাজশে ধর্ষণের শিকার হন দুই বিশ্ববিদ্যালয় ছাত্রী।ওই ঘটনায় বনানী থানায় পাঁচজনকে আসামি করে মামলা করা হয়। মামলার আসামিরা হলেন সাফাত আহমেদ, নাঈম আশরাফ, সাদমান সাকিব, সাফাতের গাড়িচালক বিল্লাল হোসেন ও দেহরক্ষী সাকিফ। আসামিরা বর্তমানে কারাগারে।মামলাটি বর্তমানে নিম্ন আদালতে বিচারাধীন।</body>
</article>
