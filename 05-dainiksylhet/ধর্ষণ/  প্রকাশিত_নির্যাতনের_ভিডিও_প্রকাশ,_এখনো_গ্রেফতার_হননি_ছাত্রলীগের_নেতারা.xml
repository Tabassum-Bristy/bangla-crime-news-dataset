<article>
  <headline>নির্যাতনের ভিডিও প্রকাশ, এখনো গ্রেফতার হননি ছাত্রলীগের নেতারা</headline>
  <url>http://dainiksylhet.com/details/127263</url>
  <published_at>  প্রকাশিত হয়েছে : ১২:৫৪:১৭,অপরাহ্ন ০৬ মে ২০১৮</published_at>
  <category>ধর্ষণ</category>
  <body>দৈনিকসিলেটডেস্ক: রাজধানীর মিরপুর বাংলা কলেজ শাখা ছাত্রলীগের সাবেক সভাপতি মজিবর রহমান অনিক ও পরিবেশবিষয়ক সম্পাদক সাদেক প্রধানিয়া প্রতিষ্ঠানটির দুই ছাত্রীকে মারধর করছেন, এমন একটি ভিডিও ছড়িয়ে পড়েছে সামাজিক যোগাযোগের মাধ্যমে। সাত মাস আগে মারধরের সময় এ দুজনকে সহযোগিতা করেছিল আরও কয়েকজন। তবে তাদের কাউকেই গ্রেফতার করতে পারেনি পুলিশ।মারধরের ঘটনায় আটজনকে আসামি করে রাজধানীর দারুস সালাম মামলা করেছেন এক ছাত্রী। সেই মামলায় প্রধান আসামি করা হয়েছে ছাত্রলীগের বহিষ্কৃত নেতা মজিবর রহমান অনিককে।মারধরের শিকার ওই ছাত্রীর একজন শুভ্রা মাহমুদ ওরফে আসমত আরা সুলতানা ওরফে জ্যোতি। তিনি মিরপুর সরকারি বাঙলা কলেজ শাখা ছাত্রলীগের সহ-সভাপতি। মারধরের শিকার আরেকজন তার রুমমেট মায়মুনা আকতার বলে জানা গেছে।গত বছরের ২৪ অক্টোবর দুপুরে বাংলা কলেজ ছাত্রলীগ শাখার সভাপতি মুজিবর রহমান অনিক তার সহযোগী শেখ রাশেদ রহমান, ফয়েজ আহম্মেদ নিঝু, সাদেক প্রধানিয়া, মাসুম রাজু, জিলেন হাওলাদার, রিয়াদ হোসেন ও হাফিজ হাওলাদারকে নিয়ে শুভ্রার বাসায় গিয়ে তাকে বেধড়ক মারধর করেন। রুটি তৈরির বেলন দিয়ে মারধরের পাশাপাশি কিল-ঘুষি ও শুভ্রার গলা টিপে ধরেন তারা। পরে প্রতিবেশীরা তাকে উদ্ধার করে। এ ঘটনায় তিনি দারুস সালাম থানায় গিয়ে মামলা দায়ের করেন।খোঁজ নিয়ে জানা যায়, এ ঘটনার ভিডিও সামাজিক যোগাযোগের মাধ্যমে ছড়িয়ে পড়ার পরপরই ছাত্রলীগের কেন্দ্রীয় নেতারা বিব্রতকর অবস্থায় পড়েন। ৪ মে, শুক্রবার রাতে তারা বাঙলা কলেজ শাখা ছাত্রলীগের সভাপতি অনিককে দল থেকে বহিষ্কার করেন। সেই সঙ্গে সরকারি বাঙলা কলেজ শাখার সব সাংগঠনিক কার্যক্রম স্থগিত ঘোষণা করেন।এ বিষয়ে জানতে ছাত্রলীগের কেন্দ্রীয় সভাপতি জাকির হোসাইনের সঙ্গে কয়েক দফা যোগাযোগের চেষ্টা করেও পাওয়া যায়নি।এ নিয়ে সামাজিক যোগাযোগের মাধ্যমে ছাত্রলীগ সম্পর্কে বিরূপ মন্তব্য করছেন কেউ কেউ। কেউ আবার ভিডিওতে নির্যাতনকারী অনিক ও আরেক যুবকের শাস্তির দাবি করেছেন।ভিডিওতে দেখা যাচ্ছে, দুই যুবক খাটের ওপরে বসে থাকা দুই তরুণীকে বেধড়ক পেটাচ্ছেন। তাদের একজন হাতে রুটি বানানোর বেলন দিয়ে শুভ্রাকে, আরেকজন জুতা দিয়ে শুভ্রার রুমমেটকে মাথায় আঘাত করছেন। আর ওই তরুণী হাত দিয়ে মারধর আটকানোর চেষ্টা করছেন।পরক্ষণেই আবার দেখা গেছে, বেলন হাতে ছাত্রলীগ নেতা অনিক শুভ্রার পায়ের পাতা থেকে শুরু করে হাঁটুতে বেধড়ক পেটাচ্ছেন। এক পর্যায়ে খাট থেকে ফেলেও পেটানো হচ্ছে। মারধরে তরুণীরা চিৎকার করলেও ওই সময়ে কাউকে ছুটে আসতে দেখা যায়নি।এই ভিডিওটি কে করেছে, আর কারা ভাইরাল করল, তা জানা যায়নি।শুভ্রা মাহমুদ জ্যোতি মারধরের ঘটনা সম্পর্কে বলেন, ‘মায়মুনা কামাল নামে একটি মেয়েকে আমার সঙ্গে বাসায় থাকতে দেই। মেয়েটি (মায়মুনা) অনিকের সাবেক গার্লফ্রেন্ড। বিয়ের প্রলোভন দেখিয়ে মেয়েটিকে দীর্ঘদিন ধর্ষণ করেছে অনিক।মায়মুনাকে আমার বাসায় রাখাতে ক্ষিপ্ত হয়ে আমার ওপর এই অকথ্য নির্যাতন করেছে অনিক ও তার সাঙ্গপাঙ্গরা। মুজিবর রহমান অনিক (বাঙলা কলেজ শাখা ছাত্রলীগের বর্তমান সভাপতি) আর তার সহযোগী সাদেক প্রধানিয়া আমাকে অত্যাচার করেছিল। আমি মিথ্যা বলিনি, আজ আমি প্রমাণ দিয়েছি। আমি এবার বিচার চাই, সোহাগ ভাই, জাকির ভাই পুরো ছাত্রলীগের কাছে আজ বিচার চাই। প্রমাণ পেলাম, এবার প্রমাণ দিলাম। এবার প্রশাসন ও সংগঠন দুই জায়গায় আমি বিচার চাই।’শুভ্রা জানান, হামলায় তার কানের পর্দা ফেটে যায় ও পায়ে প্রচণ্ড আঘাত পেয়ে তা ভেঙে গিয়েছিল। তিনি পরবর্তী সময়ে কান ও পায়ের চিকিৎসা করান। এখন কিছুটা সুস্থ থাকলেও কান দিয়ে তেমন শুনতে পান না। যে পায়ে তাকে আঘাত করা হয়েছিল, সেটি দিয়ে জোরে হাঁটতেও পারেন না।ওই ছাত্রী আরও জানান, ঘটনার সময় মাত্র আটজনকে চিনতে পেরেছিলেন তিনি। পরবর্তী সময়ে তাদের বিরুদ্ধে একটি মামলা করেন। কিন্তু সেই মামলার আট মাস পেরিয়ে গেলেও হামলাকারীদের পুলিশ অদৃশ্য কারণে এখনো গ্রেফতার করতে পারেননি।এ বিষয়ে ছাত্রলীগের বহিষ্কৃত নেতা মজিবুর রহমান অনিক বলেন, ‘আমাকে ফাঁসানোর জন্য প্রতিপক্ষ এমন ভিডিও ছেড়েছে। আমি সেই ভিডিওতে ছিলাম না।’নির্যাতনের শিকার শুভ্রা একজন খারাপ নারী এবং তিনি বিভিন্নজনকে মামলা দিয়ে টাকা আদায় করেন বলেও দাবি করেন অনিক।দারুস সালাম থানার ভারপ্রাপ্ত কর্মকর্তা (ওসি) সেলিমুজ্জামান বলেন, ‘আমরা অভিযোগ পেয়েছি। ওই নারী মামলাও করেছেন। ছাত্রলীগ দুই নেতা মামলার পর পলাতক ছিলেন। তারা পরে আদালত থেকে জামিন নিয়েছেন। তবে মামলাটির তদন্ত এখনো চলছে।’সেলিমুজ্জামান আরও বলেন, ‘বাদী আমাদের বিষয়টি জানাননি। তিনি যে মামলাটি করেছেন, সেটি এখনো তদন্তাধীন। তদন্ত কর্মকর্তাকেও ভিডিওটি তিনি দিতে পারতেন। তবে দেননি। আমরা গণমাধ্যমে বিষয়টি জেনেছি। ভিডিওটি কবের সেটিও জানি না। তবে মামলার সঙ্গে সম্পৃক্ত এমন যেকোনো তথ্য-উপাত্ত আমরা আলামত হিসেবে নেব।’দারুস সালাম থানার উপ-পরিদর্শক (এসআই) নজরুল ইসলাম বলেন, ‘ঘটনার পরদিন ওই দুই তরুণীর একজন মারধরের অভিযোগ এনে একটি মামলা করেছিলেন। মামলাটিতে আটজন আসামি ছিল। তারা পরবর্তীতে আদালত থেকে জামিন নিয়েছেন। তবে সেই মামলাটি তদন্তাধীন থাকায় তাদের গ্রেফতার করা যাচ্ছে না। অন্য কোনো মামলা থাকলে তাদের গ্রেফতার করা যাবে।’ সূত্র: প্রিয়.কম</body>
</article>
