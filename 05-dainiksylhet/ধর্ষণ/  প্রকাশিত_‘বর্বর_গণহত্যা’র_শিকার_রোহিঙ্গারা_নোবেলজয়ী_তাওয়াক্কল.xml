<article>
  <headline>‘বর্বর গণহত্যা’র শিকার রোহিঙ্গারা: নোবেলজয়ী তাওয়াক্কল</headline>
  <url>http://dainiksylhet.com/details/127792</url>
  <published_at>  প্রকাশিত হয়েছে : ১০:৪৫:১৯,অপরাহ্ন ১১ মে ২০১৮</published_at>
  <category>ধর্ষণ</category>
  <body>দৈনিকসিলেটডেস্ক: রোহিঙ্গাদের ওপর মায়ানমারের নির্যাতনকে ‘বর্বর গণহত্যা’ আখ্যায়িত করে আন্তর্জাতিক সম্প্রদায়ের দ্রুত হস্তক্ষেপ কামনা করেছেন নোবেলজয়ী মানবাধিকারকর্মী ও সাংবাদিক তাওয়াক্কল কারমান।শুক্রবার সকালে চট্টগ্রামের একটি হোটেলে এক আলোচনা সভায় তিনি এমন মন্তব্য করেন। এশিয়ান ইউনিভার্সিটি ফর উইমেন ১০ম প্রতিষ্ঠাবার্ষিকী ও ৬ষ্ঠ সমাবর্তন উপলক্ষে দুই দিনব্যাপী এ অনুষ্ঠানের আয়োজন করে। তাওয়াক্কল কারমান বলেন, আন্তর্জাতিক সম্প্রদায়ের উচিত রোহিঙ্গা বিষয়ে বড় কোনো প্রচেষ্টা নেওয়া।‘অ্যা ব্রিজ টোয়ার্ডস সাসটেইনেবল ডেভেলপমেন্ট: ওভারকামিং থ্রেটস টু সারভাইভাল’ শীর্ষক আলোচনায় অংশ নিয়ে শান্তিতে নোবেলজয়ী তাওয়াক্কল কারমান বলেন, সম্প্রতি আমরা রোহিঙ্গা রিফিউজি ক্যাম্প পরিদর্শন করেছি। সেখানে ১০০ জনের বেশি রোহিঙ্গা নারীর সঙ্গে কথা বলেছি যারা সবাই মিয়ানমারে ধর্ষণের শিকার। এসব নারী তাদের চোখের সামনে ঘটে যাওয়া বর্বরতার বর্ণনা দিয়েছেন আমাদের। তাদের কারও বাবা, কারও স্বামী, কারও ভাই, কারও ছেলেকে তাদের চোখের সামনে কেটে হত্যা করা হয়েছে। নির্যাতনের শিকার হয়ে গৃহহারা হয়েছে রোহিঙ্গারা। এটা পুরোপুরি গণহত্যা।তাওয়াক্কল কারমান সিরিয়ার গণহত্যার কথা উল্লেখ করে বলেন, প্রায় পাঁচ লাখ মানুষকে সিরিয়ায় হত্যা করা হয়েছে ক্ষমতা টিকিয়ে রাখার জন্য।এশিয়ান ইউনিভার্সিটি ফর উইমেনের প্রতিষ্ঠাতা কামাল আহমদ ও উপাচার্য প্রফেসর নির্মলা রাওয়ের সভাপতিত্বে আরও বক্তব্য দেন টরেন্টো বিশ্ববিদ্যালয়ের অধ্যাপক ড. ইজেলদিন আবুলাইশ, বিশ্বব্যাংকের সাবেক ভাইস প্রেসিডেন্ট ড. ইসমাইল সেরাজেলদিন ও জাতিসংঘ মহাসচিবের বিশেষ প্রতিনিধি প্রামিতা প্যাটেল।</body>
</article>
