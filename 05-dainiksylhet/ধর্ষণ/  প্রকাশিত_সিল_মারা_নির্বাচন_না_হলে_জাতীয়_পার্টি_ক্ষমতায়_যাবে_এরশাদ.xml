<article>
  <headline>সিল মারা নির্বাচন না হলে জাতীয় পার্টি ক্ষমতায় যাবে: এরশাদ</headline>
  <url>http://dainiksylhet.com/details/125367</url>
  <published_at>  প্রকাশিত হয়েছে : ৮:৪১:০৫,অপরাহ্ন ১৫ এপ্রিল ২০১৮</published_at>
  <category>ধর্ষণ</category>
  <body>দৈনিকসিলেটডেস্ক:  জাতীয় পার্টির (জাপা) চেয়ারম্যান হুসেইন মুহম্মদ এরশাদ বলেছেন, ‘বর্তমান সরকারের জনপ্রিয়তা শূন্য। সিল মারার নির্বাচন না হলে, অবাধ, সুষ্ঠু ও নিরপেক্ষ নির্বাচন হলে আগামীতে জাতীয় পার্টি রাষ্ট্র ক্ষমতায় যাবে।’রংপুর পাবলিক লাইব্রেরি মাঠে রোববার জেলা জাতীয় পার্টির দ্বি-বার্ষিক সম্মেলনে তিনি একথা বলেন।এরশাদ বলেন, ‘দেশে অবাধ ও সুষ্ঠু নিরপেক্ষ নির্বাচন হলে কেউ জাতীয় পার্টিকে রাষ্ট্রক্ষমতায় যেতে আটকাতে পারবে না। আর যদি শুধু সিল মারার নির্বাচন হয় তাহলে আমরা ক্ষমতায় যেতে পারবো না।’সরকারকে উদ্দেশ করে তিনি বলেন, ‘জাতীয় পার্টিকে অবহেলা করবেন না। জাপাকে সম্মান দেন। কারণ জাতীয় পার্টির ছাড়া কেউ ক্ষমতায় যেতে পারবে না।’দলীয় নেতাকর্মীদের উদ্দেশে জাপা চেয়ারম্যান বলেন, ‘আগামী নির্বাচন আমাদের বাঁচা-মরার নির্বাচন। ভুল করলে চলবে না। যে প্রার্থী দেব তাকে জয়লাভ করাতে হবে।’তিনি বলেন, ‘আমাকে রংপুরের ২২টি আসন উপহার দিন। আমরা রাষ্ট্র ক্ষমতায় যাব। আমরা ক্ষমতায় গেলে জনগণকে ১০ টাকা সের চাল খাওয়াবো। বর্তমানে ৬০ টাকা কেজিতে চাল খেয়ে সাধারণ মানুষের নাভিশ্বাস উঠেছে। সে দিকে সরকারের কোনো খেয়াল নেই। তারা লুটপাট নিয়ে ব্যস্ত।’সাবেক এই রাষ্ট্রপতি বলেন, ‘এ সরকারের আমলে সর্বত্র দলীয়করণ করা হয়েছে। প্রধানমন্ত্রীর কথা ছাড়া প্রশাসন, এমনকি গাছের একটি পাতাও নড়ে না। ব্যাংকে টাকা নেই। ব্যাংক ও শেয়ারবাজার লুটপাট করা হয়েছে। দেশে কোনো বিচার নেই। দেশের দুঃশাসন, হত্যা, গুম, নারী নির্যাতন, ধর্ষণ আশঙ্কাজনকভাবে বেড়ে গেছে। আমরা বাল্য বিবাহের দিক থেকে এক নম্বর দেশে রয়েছি। এ সরকার মা-বোনদের ইজ্জত রক্ষা করতে পারছে না। আমরা দুঃশাসনের প্রাচীর ভেঙে দেব, সুশাসন প্রতিষ্ঠা করবো।’তিনি আরও বলেন, ‘বর্তমানে দেশে বেকার সমস্যা প্রকট। চাকরি নেই, শিল্প-কলকারখানা গড়ে উঠছে না। অথচ দেশে ১৩৭টি বিশ্ববিদ্যালয় থেকে প্রতি বছর শত শত মেধাবী শিক্ষিত যুবক পাস করে বের হচ্ছে। তারা চাকরি না পেয়ে হতাশায় ভুগছে। আসক্ত হয়ে পড়ছে মাদকে।’এরশাদ বলেন, ‘দেশের মানুষ দু’দলকে আর ক্ষমতায় দেখতে চায় না। তারা চায় পরিবর্তন। এই পরিবর্তনের জন্যই দেশের মানুষ জাতীয় পার্টিকে আবার ক্ষমতায় দেখতে চায়। তাই আমরা এককভাবে নির্বাচন করবো এবং রাষ্ট্রক্ষমতায় যাবো।’রংপুর জেলা জাতীয় পার্টির সম্মেলন প্রস্তুতি কমিটির আহ্বায়ক স্থানীয় সরকার পল্লী উন্নয়ন ও সমবায় প্রতিমন্ত্রী মসিউর রহমান রাঙ্গার সভাপতিত্বে অন্যদের মধ্যে জাপার কো-চেয়ারম্যান জিএম কাদের, মহাসচিব রুহুল আমিন হাওলাদার এমপি, জাপার কেন্দ্রীয় নেতা সালাউদ্দিন মুফতি এমপি, শওকত চৌধুরী এমপি, কাজী ফিরোজ রশিদ চৌধুরী এমপি, শাহানাজ বেগম এমপি, মেজর (অব.) খালেদ আক্তার, রংপুর সিটি মেয়র ও মহানগর জাপার সভাপতি মোস্তাফিজার রহমান মোস্তফা, সাধারণ সম্পাদক এসএম ইয়াছির, আবদুর রাজ্জাক প্রমুখ বক্তব্য দেন।পরে জাপা চেয়ারম্যান মসিউর রহমান রাঙ্গাকে সভাপতি ও এসএম ফখর-উজ-জামান জাহাঙ্গীরকে সাধারণ সম্পাদক করে রংপুর জেলা জাতীয় পার্টির দুই বছর মেয়াদি কমিটি ঘোষণা করেন।</body>
</article>
