<article>
  <headline>বড়লেখায় মহিলা আইনজীবীকে যে কারনে খুন করলেন মসজিদের ইমাম</headline>
  <url>http://dainiksylhet.com/details/156854</url>
  <published_at>  প্রকাশিত হয়েছে : ১০:১৬:৫২,অপরাহ্ন ০২ জুন ২০১৯</published_at>
  <category>ধর্ষণ</category>
  <body>বড়লেখা:মৌলভীবাজারের বড়লেখার চাঞ্চল্যকর আইনজীবী আবিদা সুলতানা হত্যার রহস্য উদঘাটন করেছে পুলিশ। রিমান্ডে থাকা ইমাম তানভীর হত্যাকান্ডের দায় স্বীকার করেছেন।স্বীকারোক্তি অনুযায়ী, ওই আইনজীবীর পৈতৃক বাড়িতে ভাড়া থাকতেন ইমাম তানভীর আলম ও তার পরিবার। তার কর্মকান্ডে অতিষ্ঠ হয়ে দীর্ঘদিন ধরে বাড়ি ছাড়তে বলছিলেন আবিদা। কিন্তু তানভীর কিছুতেই বাড়ি ছাড়ছিলেন না। এ নিয়ে দ্বন্দ্ব তৈরি হয়। ঘটনার দিন তানভীরের সঙ্গে আবিদার বাকবিতন্ডা হয়। পরে তানভীর ক্ষুব্ধ হয়ে আবিদাকে লাঠি দিয়ে আঘাত করেন। একপর্যায়ে পানির ফিল্টারের পাথরের ঢাকনা দিয়ে আঘাত করে আবিদার মৃত্যু নিশ্চিত করেন। গতকাল বিকালে মৌলভীবাজার মডেল থানায় সংবাদ সম্মেলন করে বিষয়টি জানান অতিরিক্ত পুলিশ সুপার রাশেদুল ইসলাম। এ সময় তার সঙ্গে ছিলেন মৌলভীবাজার মডেল থানার ভারপ্রাপ্ত কর্মকর্তা (ওসি) আলমগীর হোসেনসহ অন্য কর্মকর্তারা। রাশেদুল ইসলাম বলেন, তানভীর আলম গত শুক্রবার বড়লেখা জ্যেষ্ঠ বিচারিক হাকিম আদালতে আইনজীবী আবিদা সুলতানাকে হত্যা করার কথা স্বীকার করে জবানবন্দি দিয়েছেন। এই হত্যার সঙ্গে শুধু তানভীরই জড়িত। ঘটনার দিন ২৬ মে তানভীর বাড়িতে একা ছিলেন। তার মা ও স্ত্রী বাইরে ছিলেন। আর ধর্ষণেরও কোনো আলামত পাওয়া যায়নি। অতিরিক্ত পুলিশ সুপার বলেন, কথাকাটাকাটির একপর্যায়ে আবিদা তানভীরকে বলেছিলেন, তার লুঙ্গি খুলে ফেলবেন। এই কথার ক্ষোভ থেকেই তানভীর আবিদাকে আঘাত করার পর শরীর থেকে কাপড় খুলে ফেলেন। তবে ধর্ষণের কোনো আলামত তদন্ত ও মেডিকেল পরীক্ষা কিংবা তানভীরও স্বীকারোক্তি দেননি। এ ঘটনার সঙ্গে তার পরিবারের আর কেউ জড়িত নন। ২৬ মে বেলা ১১টা থেকে ১২টার মধ্যে আবিদাকে হত্যা করা হয়।</body>
</article>
