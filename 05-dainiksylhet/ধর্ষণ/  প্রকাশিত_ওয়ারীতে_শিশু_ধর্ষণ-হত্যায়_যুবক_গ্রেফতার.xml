<article>
  <headline>ওয়ারীতে শিশু ধর্ষণ-হত্যায় যুবক গ্রেফতার</headline>
  <url>http://dainiksylhet.com/details/159227</url>
  <published_at>  প্রকাশিত হয়েছে : ৬:১৩:১৭,অপরাহ্ন ০৭ জুলাই ২০১৯</published_at>
  <category>ধর্ষণ</category>
  <body>দৈনিকসিলেটডেস্ক:  রাজধানীর ওয়ারীতে শিশু সায়মা আফরিনকে ধর্ষণের পর হত্যার ঘটনায় হারুন উর রশিদ নামে এক যুবককে গ্রেফতার করেছে পুলিশ। শনিবার রাতে কুমিল্লা থেকে তাকে গ্রেফতার করা হয় বলে রোববার দুপুরে এক ব্রিফিংয়ে জানিয়েছেন ঢাকা মহানগর পুলিশের অতিরিক্ত কমিশনার (ডিবি) আব্দুল বাতেন।তিনি জানান, হারুন অর রশিদকে কুমিল্লা থেকে শনিবার রাতে গ্রেফতার করা হয়। গ্রেফতারের পর প্রাথমিক জিজ্ঞাসাবাদে সে শিশু সায়মাকে হত্যার কথা স্বীকার করেছে। হারুন জানিয়েছে, সে একাই এই ঘটনা ঘটিয়েছে।আব্দুল বাতেন আরও জানান, গ্রেফতার হারুনের বাড়ি নারায়ণগঞ্জে। ওয়ারীর যে ভবনে সায়মাকে হত্যা করা হয় ওই ভবনেই কাজিনের বাসায় থাকতো সে।শুক্রবার সন্ধ্যায় খেলার কথা বলে বাসা থেকে বের হয়েছিল সিলভারডেল স্কুলের কেজির ছাত্রী সায়মা। এরপর অনেক সময় গড়ালেও সে আর ফিরে আসেনি। খোঁজাখুঁজির একপর্যায়ে রাত সাড়ে ৮টার দিকে তাদের ভবনেরই আটতলার একটি ফাঁকা ফ্ল্যাটে স্বজনরা গলায় ফাঁস দেওয়া অবস্থায় মৃতদেহ পান তার। এ ঘটনায় শিশুটির বাবা আবদুস সালাম বাদী হয়ে অজ্ঞাতপরিচয় আসামিদের বিরুদ্ধে ওয়ারী থানায় মামলা করেছেন।সাময়া হত্যার ঘটনায় একজনকে গ্রেফতারের পর রোববার আবদুস সালাম বলেন, এ রকম পরিণতি যাতে আর কারো না হয়। তিনি এ ঘটনার সুষ্ঠু বিচার দাবি করেন।</body>
</article>
