<article>
  <headline>লাখাইয়ে যুদ্ধাপরাধ মামলায় ২ জন আটক</headline>
  <url>http://dainiksylhet.com/details/113791</url>
  <published_at>  প্রকাশিত হয়েছে : ৯:৫৬:২০,অপরাহ্ন ২৩ নভেম্বর ২০১৭</published_at>
  <category>ধর্ষণ</category>
  <body>আব্দুল মতিন:হবিগঞ্জের লাখাইয়ে যুদ্ধাপরাধের অভিযোগে দুই ব্যক্তিকে আটক করেছে পুলিশ। বুধবার দুপুরে উপজেলার মুড়িয়াউক গ্রাম থেকে তাদের আটক করা হয়। বিষয়টি নিশ্চিত করেছেন লাখাই থানার ওসি মোঃ বজলার রহমান। আটকরা হলো মুড়িয়াউক গ্রামের আশিক উল্লার পুত্র জাহেদ উদ্দিন উরপে জাহিদ মিয়া (৭৫) ও একই গ্রামের সুধীন মিয়ার পুত্র তাজুল ইসলাম ফুকন (৭৪)। লাখাই থানার ওসি মোঃ বজলার রহমান জানান, দুপুরে গোপন সংবাদের ভিত্তিতে লাখাই থানা পুলিশ অভিযান চালিয়ে তাদেরকে মুড়িয়াউক এলাকা থেকে আটক করেছে। তিনি আরও জানান, জিজ্ঞাসাবাদের জন্য তাদেরকে থানায় আনা হয়েছে। মামলা সূত্রে জানা যায়, মাওলানা শফিক উদ্দিনের নেতৃত্বে গ্রেফতার দুইজনসহ একটি সংঘবদ্ধ দল মুক্তিযুদ্ধ চলাকালে উপজেলার বিভিন্ন স্থানে লুটপাট, বাড়িঘরে অগ্নিসংযোগ, ধর্ষণ ও হত্যাযজ্ঞ চালায়। এসব অভিযোগের প্রেক্ষিতে ২০১৫ সালের ৪ অক্টোবর মুক্তিযুদ্ধ চলাকালীন কমান্ডার বীর মুক্তিযোদ্ধা মুড়িয়াউক গ্রামের ইলিয়াছ কামাল বাদী হয়ে মোট ৭ জনের বিরুদ্ধে একটি মামলা দায়ের করেন। ৫ অক্টোবর মামলাটি আন্তর্জাতিক অপরাধ ট্রাইব্যুনালে প্রেরণ করা হয়। পুলিশ সুপার বিধান ত্রিপুরা জানান, আর্ন্তজাতিক যুদ্ধাপরাধ ট্রাইব্যুনালে দায়েরকৃত মামলার প্রেক্ষিতে তাদেরকে আটক করা হয়েছে। ট্রাইব্যুনালে নির্দেশ পাওয়ার পর তাদেরকে আনুষ্ঠানিকভাবে গ্রেফতার দেখানো হবে।</body>
</article>
