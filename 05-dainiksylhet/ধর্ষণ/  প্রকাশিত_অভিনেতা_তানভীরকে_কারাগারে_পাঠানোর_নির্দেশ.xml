<article>
  <headline>অভিনেতা তানভীরকে কারাগারে পাঠানোর নির্দেশ</headline>
  <url>http://dainiksylhet.com/details/100868</url>
  <published_at>  প্রকাশিত হয়েছে : ২:১৬:১৬,অপরাহ্ন ১৭ জুন ২০১৭</published_at>
  <category>ধর্ষণ</category>
  <body>দৈনিকসিলেটডেস্ক: রাজধানীতে এক তরুণীর দায়ের করা ধর্ষণ মামলায় গ্রেফতার চলচ্চিত্র অভিনেতা তানভীর তনুর রিমান্ড আবেদন নামঞ্জুর করে তাকে কারাগারে পাঠানোর নির্দেশ দিয়েছেন আদালত।শনিবার তাকে ঢাকা মুখ্য মহানগর হাকিম (সিএমএম) আদালতে হাজির করে মামলার সুষ্ঠু তদন্তের জন্য পাঁচ দিনের রিমান্ড আবেদন করেন মামলা তদন্ত কর্মকর্তা রূপনগর থানার পরিদর্শক (তদন্ত) মোজাম্মেল হক। শুনানি শেষে ঢাকা মহানগর হাকিম সরাফুজ্জামান আনছারী তার রিমান্ড আবেদন নামঞ্জুর করে তাকে কারাগারে পাঠানোর নির্দেশ দেন।শুক্রবার রূপনগর আবাসিক এলাকার ৯ নং রোডের ওয়ালটন ভবনের বাসা থেকে তনুকে গ্রেফতার করে পুলিশ। এদিন সকালে সকালে রূপনগর থানায় নারী ও শিশু নির্যাতন দমন আইনে তানভীর তনু ও তার বন্ধু জাবেদের বিরুদ্ধে মামলা দায়ের করেন এক তরুণী।মামলার অভিযোগ থেকে জানা যায়, ফেসবুকে তনুর সাথে পরিচয় হয় এক তরুণীর। এরপর তনুর সঙ্গে ওই তরুণীর ঘনিষ্ঠ সম্পর্ক তৈরি হয়। তরুণীকে মালয়েশিয়া নিয়ে যেতে চেয়েছিলেন তনু।৬ মে মালয়েশিয়া যাওয়ার বিষয়ে কথা বলার জন্য তনু ওই তরুণীকে বাসায় ডেকে আনেন। সে সময় তনুর স্ত্রী বাসায় ছিলেন না। সেই ফাঁকে তনু মেয়েটিকে ধর্ষণ করেন। এরপর তার বন্ধুকেও বলে তাকে ধর্ষণ করতে। এক পর্যায়ে ওই তরুণী পালিয়ে আসেন।</body>
</article>
