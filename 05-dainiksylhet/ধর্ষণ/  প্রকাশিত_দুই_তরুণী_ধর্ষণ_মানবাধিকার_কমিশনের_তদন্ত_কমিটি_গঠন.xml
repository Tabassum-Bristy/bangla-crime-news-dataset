<article>
  <headline>দুই তরুণী ধর্ষণ: মানবাধিকার কমিশনের তদন্ত কমিটি গঠন</headline>
  <url>http://dainiksylhet.com/details/97901</url>
  <published_at>  প্রকাশিত হয়েছে : ৮:১৮:৫৬,অপরাহ্ন ০৮ মে ২০১৭</published_at>
  <category>ধর্ষণ</category>
  <body>দৈনিকসিলেটডেস্ক: রাজধানীর বনানীতে দুই বেসরকারি বিশ্ববিদ্যালয়ের ছাত্রীকে ধর্ষণের ঘটনায় একটি পাঁচ সদস্যের তথ্যানুসন্ধান কমিটি গঠন করেছে জাতীয় মানবাধিকার কমিশন। জাতীয় মানবাধিকার কমিশনের চেয়ারম্যান কাজী রিয়াজুল হক এই কমিটি গঠন করেন।সোমবার জাতীয় মানবাধিকার কমিশনের জনসংযোগ কর্মকর্তা ফারহানা সাঈদ ঢাকাটাইমসকে এই তথ্য নিশ্চিত করেন।তথ্যানুসন্ধান কমিটির আহবায়ক হিসেবে দায়িত্ব পালন করবেন জাতীয় মানবাধিকার কমিশনের সার্বক্ষনিক সদস্য নজরুল ইসলাম। কমিটির অন্য সদস্যরা হলেন: কমিশনের অবৈতনিক সদস্য নুরুন নাহার ওসমানী, এনামুল হক চৌধুরী, কমিশনের পরিচালক (অভিযোগ ও তদন্ত) শরীফ উদ্দীন এবং সহকারী পরিচালক অভিযোগ ও তদন্ত এম রবিউল ইসলাম।এই কমিটি প্রয়োজনীয় স্থান পরিদর্শন, সংশ্লিষ্টদের জিজ্ঞাসাবাদ, তথ্য উপাত্ত সংগ্রহ পূর্বক আগামী ১৫ দিনের মধ্যে প্রতিবেদন জমা দিবেন।গতকাল রবিবার গণমাধ্যমে প্রকাশিত সংবাদে বলা হয় বনানীতে দুই বেসরকারি বিশ্ববিদ্যালয়ের ছাত্রীকে একটি হোটেলের কক্ষে আটকে রেখে ধর্ষণ করা হয়েছে। ধর্ষক প্রভাবশালী হওয়ায় পুলিশ মামলা নিতে দেরি করছে।তবে পুলিশ জানিয়েছে এই ঘটনায় সন্দেহভাজন হিসেবে গণমাধ্যমে নাম এসেছে আপন জুয়েলার্সের মালিক দিলদার আহমেদের ছেলে সাফাত আহমেদ তার বন্ধু সাদমান সাকিফ, নাঈম আশরাফ, সাফাতের গাড়িচালক বিল্লাল ও তার দেহরক্ষী। তারা এখনও গ্রেপ্তার না হলেও তাদের অবস্থান শনাক্ত হয়েছে বলে জানিয়েছে পুলিশ।দুই তরুণীকে ধর্ষণের খবর প্রকাশ হলে জাতীয় মানবাধিকারের চেয়ারম্যান কাজী রিয়াজুল হকের দৃষ্টি আকর্ষিত হয়। কমিশনের চেয়ারম্যান বলেন, ‘ঘটনাটি মানবাধিকারের চরমভাবে লঙ্ঘন হয়েছে। ঘটনার গুরুত্ব বিবেচনায় স্বপ্রণোদিত হয়ে কমিশন অভিযোগ আমলে নিয়েছে। দোষীদের চিহ্নিত করে শাস্তি নিশ্চিত করা হবে।’গত ২৮ মার্চ বনানীর ‘দ্য রেইন ট্রি’ হোটেলে সাফাত আহমেদ নামে এক বন্ধুর জন্মদিনে যোগ দিতে গিয়ে ধর্ষণের শিকার হন দুই তরুণী। ওই ঘটনায় ৪০ দিন পর শনিবার সন্ধ্যায় বনানী থানায় পাঁচজনকে আসামি করে মামলা করা হয়।তবে এ ঘটনার বিষয়ে অভিযুক্ত সাফাত আহমেদের বাবা ও আপন জুয়েলার্সের মালিক দিলদার আহমেদের দাবি, তার ছেলের সঙ্গে পূর্বশত্রুতার জের ধরে এমন কাজ করেছেন তার সাবেক স্ত্রী। এ ঘটনায় এখনও পর্যন্ত কোন আসামিদেরকে গ্রেপ্তার করতে পারেনি আইন শৃঙ্খলা বাহিনীর সদস্যরা।মামলার পর ঢাকা মেডিকেল কলেজ (ঢামেক) হাসপাতালে ওই দুই তরুণীর স্বাস্থ্য পরীক্ষা ও ধর্ষণের আলমত সংগ্রহ প্রক্রিয়া শেষ হয়েছে। তবে ধর্ষণের আলামত পাওয়া নিয়ে সংশয় প্রকাশ করেছেন ফরেনসিক বিভাগের প্রধান সোহেল মাহমুদ। তিনি জানান, সাধারণত ২৪ ঘণ্টার মধ্যে ধর্ষণের আলামত মুছে যাওয়ার সম্ভাবনা থাকে।</body>
</article>
