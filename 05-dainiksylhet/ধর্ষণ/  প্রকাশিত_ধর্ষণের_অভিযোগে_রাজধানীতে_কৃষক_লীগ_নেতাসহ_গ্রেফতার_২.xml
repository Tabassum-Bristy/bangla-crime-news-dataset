<article>
  <headline>ধর্ষণের অভিযোগে রাজধানীতে কৃষক লীগ নেতাসহ গ্রেফতার ২</headline>
  <url>http://dainiksylhet.com/details/124558</url>
  <published_at>  প্রকাশিত হয়েছে : ১:৩৯:০১,অপরাহ্ন ০৭ এপ্রিল ২০১৮</published_at>
  <category>ধর্ষণ</category>
  <body>দৈনিকসিলেটডেস্ক: রাজধানীর মিরপুরের রূপনগর এলাকায় এক তরুণীকে ধর্ষণের অভিযোগ উঠেছে। এই ঘটনায় রুপনগর থানা কৃষক লীগের সভাপতি হাজী হারুন ও তার সহযোগী জাহাঙ্গীল আলম মধুকে গ্রেফতার করেছে পুলিশ। বৃহস্পতিবার (০৫ এপ্রিল) ধর্ষণের শিকার ওই তরুণী রূপনগর থানায় মামলা দায়ের করার পর ওইদিন রাতেই তাদের গ্রেফতার করা হয়।রূপনগর থানার পরিদর্শক (তদন্ত) মো. শাহ আক্তারুজ্জামান ইলিয়াস শুক্রবার (০৬ এপ্রিল) রাতে এ তথ্য জানান। তিনি বলেন, ‘এই মামলার আরেক আসামি সুমন হাসান পলাতক রয়েছে।’পুলিশ সূত্রে জানা যায়, আসামি সুমন হাসান ওই নারীকে বিয়ের প্রলোভন দেখিয়ে গত বছরের ১৫ নভেম্বর ধর্ষণ করে। এরপর গত ১৬ মার্চ রুপনগর থানা কৃষকলীগের সভাপতি হাজী হারুন ও তার সহযোগী জাহাঙ্গীর আলম মধু ভুক্তভোগী ওই নারীকে আবারও বিয়ের প্রলোভন দেখিয়ে ধর্ষণ করে।পরে ভুক্তভোগী ওই নারী চিকিৎসাধীন থাকার পর বৃহস্পতিবার থানায় উপস্থিত হয়ে তিনজনকে আসামি করে থানায় একটি মামলা দায়ের করেন।পরিদর্শক মো. শাহ আক্তারুজ্জামান ইলিয়াস জানান, বিয়ের প্রলোভন দেখিয়ে ওই নারীকে ধর্ষণ করা হয় বলে ভুক্তভোগী থানায় অভিযোগ করে। পরে বৃহস্পতিবার রাতেই অভিযান চালিয়ে হাজী হারুন ও জাহাঙ্গীর আলম মধুকে গ্রেফতার করা হয়। আরেক আসামি সুমন তাকে গ্রেফতারের চেষ্টা চলছে।</body>
</article>
