<article>
  <headline>মাত্র ২৪ ঘণ্টায় ম্যালকম-ছিনতাই বার্সার!</headline>
  <url>http://dainiksylhet.com/details/134331</url>
  <published_at>  প্রকাশিত হয়েছে : ৬:৫১:৩৬,অপরাহ্ন ২৫ জুলাই ২০১৮</published_at>
  <category>ছিনতাই</category>
  <body>দৈনিকসিলেটডেস্ক: সোমবার সন্ধ্যায়ও ম্যালকমকে কেনার কোনো রকম পরিকল্পনা বার্সেলোনার ছিল না। কাতালান ক্লাবটি বরং ছুটছিল আরেক ব্রাজিলিয়ান, চেলসির মিডফিল্ডার/উইঙ্গার উইলিয়ানের দিকে। ২৯ বছর বয়সী উইলিয়ানের জন্য তিন দফা প্রস্তাবও পাঠিয়েছিল বার্সেলোনা। কিন্তু হুট করেই উইলিয়ান-পরিকল্পনা থেকে সরে এসে ম্যালকমকে কিনে ফেলল বার্সেলোনা। আসলে কিনে ফেলল নয়, টাকা দিয়ে বার্সেলোনা বরং ম্যালকমকে ছিনতাই করল! কারণ, যে প্রক্রিয়ায় এই ব্রাজিলিয়ানকে দলে ভেড়াল বার্সা, দলবদলের ভাষায় তা হাইজ্যাক বা ছিনতাই!ছিনতাইয়ের বিষয়ে একটু পরিস্কার হওয়া যাক। গতকাল মঙ্গলবার সন্ধ্যার আগ পর্যন্তও ব্রাজিলের ২১ বছর বয়সী তরুণ ছিলেন ফ্ররাসি ক্লাব বোর্দোর খেলোয়াড়। তো বোর্দো ম্যালকমকে ইতালিয়ান ক্লাব এএস রোমার কাছে বিক্রি করার সব রকম কথা-বার্তা পাকা করে ফেলে।শুধু চুক্তিপত্রে সই করাই বাকি ছিল। সোমবার সন্ধ্যায় বোর্দো এবং রোমা, দুই ক্লাবই ম্যালকমের সম্ভাব্য চুক্তির বিষয়টি নিজ নিজ টুইটার অ্যাকাউন্টে ঘোষণাও করে। পাকা কথার ভিত্তিতে রোমা তো ম্যালকমকে নিজেদের খেলোয়াড় হিসেবেই দাবি করে।শুধু তাই নয়। স্বাস্থ্য পরীক্ষার জন্য ম্যালকমকে রোমের বিমানে তুলে দেওয়ার জন্য বিমানের টিকিটও পাঠিয়ে দেয় রোমা। নতুন তারকা ম্যালকমকে স্বাগত জানানোর জন্য রোমার সমর্থকেরা হাজিরও হন বিমানবন্দরে। কিন্তু দুর্ভাগ্য তাদের, ম্যালকমকে বহনকারী বিমান ইতালির রোমে নয়, নোঙ্গর করে বার্সেলোনায়!সেই বার্সেলোনায়, সোমবার সন্ধ্যায় ম্যালকমের চুক্তির বিষয়ে বোর্দো-রোমা যুগপত টুইট করার সময়ও তাদের পরিকল্পনায় ছিল না। বোর্দো-রোমার ওই টুইটের পরই ম্যালকমের বিষয়টিতে ঢুকে পড়ে বার্সা। গণমাধ্যম সূত্রে বার্সেলোনার কর্তারা জানতে পারেন, ম্যালকমের বিষয়ে বোর্দোর সঙ্গে ৪০ মিলিয়ন ইউরোয় রফা করেছে রোমা। তারা তাই দ্রুতই ৪১ মিলিয়ন ইউরোর প্রস্তাব নিয়ে হাজির হয় বোর্দোর দরবারে। বোর্দোকে রাজি করাতে বিশেষ কিছু সুবিধা দেওয়ার প্রস্তাবও দেয়। ব্যস, বার্সেলোনার লোভনীয় প্রস্তাব পেয়ে রোমাকে দেওয়া কথা থেকে সরে আসে বোর্দো।প্রতিশ্রুতি ভঙ্গ করে বার্সেলোনার সঙ্গেই আনুষ্ঠানিক চুক্তির সিদ্ধান্ত নেয় বোর্দো। বার্সেলোনাও কালবিলম্ব করেনি। ব্রাজিলিয়ান মধ্যস্থতাকারী আন্দ্রে কুরি, ম্যালকমের এজেন্ট জুনিয়র মিনগুয়েলা এবং খেলোয়াড়ের স্পন্সর কোম্পানি স্পোর্টস এলেঙ্কোর দুই প্রতিনিধি ফার্নান্দো গার্সিয়া ও গুইলহেরমে মিরান্ডার সঙ্গে বসে চুক্তির বিষয়টি পাকা করে ফেলে।সোমবার সন্ধ্যায় যাকে নিজেদের খেলোয়াড় বলে দাবি করে রোমা, মঙ্গলবার সন্ধ্যায় সেই ম্যালকম আনুষ্ঠানিকভাবে চুক্তিপত্রে সই করে হয়ে যান বার্সেলোনার খেলোয়াড়! মানে রোমার অধিকার থেকে ম্যালকমকে ছিনতাই করতে বার্সেলোনার ব্যয় হয়েছে মাত্র ২৪ ঘণ্টা। এক ক্লাবের সঙ্গে পাকা কথা হওয়ার পর সেই খেলোয়াড়কে ছুঁ মেরে অন্য ক্লাবের কিনে নেওয়াটাকে দলবদলের ভাষায় ছিনতাই বলে।এমনিতে কোনো খেলোয়াড়ের সঙ্গে আনুষ্ঠানিক চুক্তিপত্রটা হয় স্বাস্থ্য পরীক্ষার পরে। ম্যালকমের ক্ষেত্রে ঘটল উল্টোটা। আগে চুক্তিপত্রে সই করে বার্সেলোনার হয়েছেন। কাতালন ক্লাবটিতে তার স্বাস্থ্য পরীক্ষা হয়েছে আজ বুধবার সকালে! আর স্বাস্থ্য পরীক্ষার পর আজ বুধবারই তিনি নতুন সতীর্থ অর্থাৎ মেসি, সুয়ারেজ, স্বদেশি ফিলিপে কুতিনহো, আর্থার, জেরার্ড পিকেদের সঙ্গে প্রাক-মৌসুম প্রস্তুতি নিতে যুক্তরাষ্ট্রে উড়ে যাচ্ছেন বলে খবর।নেইমার চলে যাওয়ার পর গত মৌসুমেই দলবদলের কালো পথ বেছে নেয় বার্সেলোনা। উসমানে ডেম্বেলে ও ফিলিপে কুতিনহোকে তাদের তৎকালীন বরুসিয়া ডর্টমুন্ড ও লিভারপুল বিক্রি করতে রাজি ছিল না। বার্সা অন্যায় পথে হেঁটে তলেতলে খেলোয়াড়দের উসকানি দিয়ে কার্য হাসিল করেছে। এবার জন্ম দিল আরও বেশি আকর্ষণীয় এক নাটক। ২৪ ঘণ্টার ছিনতাই নাটক।রাগে-ক্ষোভে রোমা অবশ্য বার্সেলোনার বিরুদ্ধে আইনী ব্যবস্থা নেওয়ার কথা ভাবছে। তবে তাতে খুব বেশি লাভ হবে বলে মনে হয় না। কারণ, দলবদলের বাজারে চুক্তিটাই শেষ কথা। পাকা কথার কোনো দাম নেই!</body>
</article>
