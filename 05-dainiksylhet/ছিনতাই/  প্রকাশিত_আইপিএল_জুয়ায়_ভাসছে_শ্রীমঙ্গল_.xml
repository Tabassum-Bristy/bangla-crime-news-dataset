<article>
  <headline>আইপিএল জুয়ায় ভাসছে শ্রীমঙ্গল!</headline>
  <url>http://dainiksylhet.com/details/96703</url>
  <published_at>  প্রকাশিত হয়েছে : ৫:২৭:২৬,অপরাহ্ন ২৫ এপ্রিল ২০১৭</published_at>
  <category>ছিনতাই</category>
  <body>হৃদয় দাশ শুভ, শ্রীমঙ্গল থেকে: মৌলভীবাজারের শ্রীমঙ্গল উপজেলার সবখানে আইপিএল উম্মাদনায় চলছে রমরমা জুয়া। এতে জড়িয়ে পড়েছে স্কুল কলেজের ছাত্র-ছাত্রী, বেকার যুবক, ব্যবসায়ী, রিক্সা-ভ্যান চালক এমনকি বিভিন্ন ব্যবসায়ীক প্রতিষ্ঠানের কর্মচারী ও নিম্ন আয়ের মানুষ। উপজেলার বিভিন্ন চত্বর, পাড়া-মহল্লা, অফিস, চা-স্টল, দোকান,বাসাসহ যেখানে টিভি সেখানেই ক্রিকেট জুয়ার মহোৎসব। নিত্য দিন চলে লাখ লাখ টাকার জুয়া। ক্রিকেট জুয়ারিরা অনেকটায় প্রশাসনের ধরাছোয়ার বাইরে থাকে। তাছাড়া এ জুয়ার প্রতি প্রশাসন ততটা গুরুত্ব দেন না বা জানেন না। ক্রিকেট জুয়া শুধু সরাসরি নয় মোবাইল ফোনের মাধ্যমেও অন্য কোথাও বাজিকর থাকলে সেখানে বাজি ধরা হয়। কোন খেলোয়াড় বেশী রান পাবে, কে বেশী উইকেট পাবে, কে বেশী ছক্কা মারবে, কে বেশী চার মারবে, কোন বলে “চার” বা “ছয়” হবে এসবের উপর প্রতি মুহুর্তে চলে বাজিকরদের বাজি খেলা। ক্রিকেট জুয়ার খপ্পরে নিঃস্ব হয়েছে, কেউ বা আবার ল্যাপটপ, মোবাইল, জমি বিক্রী, কেউবা স্বর্ণের চেইন, আংটি, নগদ টাকা হেরে হয়েছেন সর্বসান্ত। অনেকে বন্ধু বান্ধব, আত্মীয় স্বজনসহ অনেকের কাছে ঋণগ্রস্থ হয়ে পড়েছে। সাম্প্রতিক ক্রিকেট জুয়া সামাজিক অবক্ষয়ের আশংকায় পরিণত হয়েছে। শুধু আইপিএল না এমনিভাবে সারা বছর অনুষ্ঠিত আন্তর্জাতিক, ওয়ানডে, টেষ্ট, টি-২০, বিপিএল, বিশ্বকাপ আসর, এমনকি দেশ বিদেশের ঘরোয়া লীগগুলো ঘিরে বাজিকরদের চলে রমরমা জুয়া বানিজ্য। ক্রিকেট জুয়ার ব্যাপারে থানা অফিসার ইনচার্জ কে এম নজরুল বলেন, ক্রিকেট জুয়ার ব্যাপারে আমার কিছু জানা নেই ৷ কেউ এব্যাপারে আমার কাছে কোন অভিযোগ করে নি”৷ উপজেলা নির্বাহি কর্মকর্তা খন্দকার মোবাশ্বেরুল ইসলাম আমার সিলেট টুয়েন্টিফোর ডটকম কে বলেন “বিষয়টি আমার জানা ছিল না , আপনার মাধ্যমে ব্যাপারটি জানলাম ৷ আমি অতি দ্রুত প্রয়োজনীয় ব্যবস্থা নিচ্ছি”৷ সচেতন মহলের ধারণা এখনি এই নীরব জুয়ার ব্যাপারে অভিবাবকসহ স্থানীয় প্রশাসন সতর্ক না হলে যুব মহল ধ্বংস হয়ে যাবে।এতে চুরি ও ছিনতাই বাড়বে।</body>
</article>
