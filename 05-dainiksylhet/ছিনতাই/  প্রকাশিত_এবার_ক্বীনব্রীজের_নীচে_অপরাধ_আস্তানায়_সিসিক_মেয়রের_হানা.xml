<article>
  <headline>এবার ক্বীনব্রীজের নীচে অপরাধ আস্তানায় সিসিক মেয়রের হানা</headline>
  <url>http://dainiksylhet.com/details/125658</url>
  <published_at>  প্রকাশিত হয়েছে : ৫:৪১:৪৫,অপরাহ্ন ১৮ এপ্রিল ২০১৮</published_at>
  <category>ছিনতাই</category>
  <body>দৈনিকসিলেটডটকম: সিলেটে নিষিদ্ধ পল্লী সন্ধ্যাবাজারে হানা দেয়ার পর এবার সিটি কর্পোরেশনের মালিকানাধীন ক্বীনব্রীজের নীচে অপরাধ আস্তানায় হানা দিয়েছেন সিলেট সিটি কর্পোরেশনের মেয়র আরিফুল হক চৌধুরী। বুধবার বিকেলে সিসিকের মেয়র আরিফুল হক চৌধুরীর নেতৃত্বে আকস্মিক এ অভিযানে এক নারীসহ ৩জনকে আটক করা হয়। এসময় গুড়িয়ে দেয়া হয় অপরাধ কর্মকান্ডের বেশ কয়েকটি আস্থানা। সিসিক সূত্র জানায়, সিটি কর্পোরেশনের মালিকানাধীন ক্বীনব্রীজের নীচ, আলী আমজদের ঘড়ি ঘরের আশপাশ এলাকায় দীর্ঘদিন ধরে ভাসমান কিছু লোক চুরি, ছিনতাই, মদ জোয়া, অসামাজিক কার্যকলাপসহ নানা অপরাধমূলক কর্মকান্ড চালিয়ে আসছিল। স্থানিয় এলাকাবাসীদের অভিযোগের ভিত্তিতে সিটি কর্পোরেশনের মেয়র আরিফুল হক চৌধুরী কোতোয়ালী থানার একদল পুলিশ নিয়ে অভিযানে নামেন। অভিযানে এক নারী সহ ৩জনকে আটক করলেও মেয়রসহ সিটি কর্পোরেশনের কর্মকর্তা-কর্মচারীদের উপস্থিতি টের পেয়ে বেশ কয়েকজন ভাসমান পতিতা ও খদ্দের পালিয়ে যায়।আটক ৩জন হচ্ছে, সিলেটের বিশ্বনাথ উপজেলার বিশ্বনাথ গ্রামের মৃত সুজিতের মেয়ে টুনি বেগম (২৩), মৌলভীবাজার জেলার মিরপুর এলাকার গনি মিয়ার ছেলে লিটন মিয়া (১৯) ও সুনামগঞ্জ জেলার দোয়ারাবাজার উপজেলার মোহনপুর গ্রামের মো. শাহনুর মিয়ার ছেলে সিয়াম আহমদ (২০)।আটককৃতদের বিরুদ্ধে পুলিশ বাদি হয়ে কোতোয়ালী থানায় মামলা দায়ের করা হয়েছে। কোতোয়ালী থানার অপসো অফিসার এসআই ফয়েজ আহমদ ফায়েজ জানান, আটক এক নারী ও দুই যুবকের বিরুদ্ধে মামলা দায়েরের পর আদালতে পাঠানো হয়েছে। এসময় ব্রীজের নীচ থেকে অসামাজিক কর্মকান্ডে ব্যবহৃত বিভিন্ন ওষুধ, জুয়া ও মাদক সামগ্রী উদ্ধার করা হয়।</body>
</article>
