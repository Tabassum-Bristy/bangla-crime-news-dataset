<article>
  <headline>এবার রাতে নয়, দিনের বেলায়ও হবে ভোট ডাকাতি -মেনন</headline>
  <url>http://dainiksylhet.com/details/150524</url>
  <published_at>  প্রকাশিত হয়েছে : ১১:১৯:১৮,অপরাহ্ন ০৭ মার্চ ২০১৯</published_at>
  <category>ছিনতাই</category>
  <body>নিউজ ডেস্ক:: ওয়ার্কার্স পার্টির কেন্দ্রীয় সভাপতি রাশেদ খান মেনন বলেছেন, উপজেলা নির্বাচনে এবার রাতের বেলায় ভোট ডাকাতি হবে না, দিনের বেলাতেই হবে ভোট ডাকাতি। এখন অনেক স্থানে বিনাভোটে চেয়ারম্যান প্রার্থীরা বিজয়ী হচ্ছেন। এ ধরনের নির্বাচন দেশের জন্য সুখবর বয়ে আনবে না।বুধবার (০৬ মার্চ) দুপুরে বরিশাল নগরীর কালীবাড়ি রোডে রজনীগন্ধা কমিউনিটি সেন্টারে রাশেদ খান মেনন এমপি ও তার স্ত্রী সংরক্ষিত আসনের সংসদ সদস্য লুৎফুন্নেছা বিউটিকে সংবর্ধনা দেয়া হয়। ওই অনুষ্ঠানে প্রধান অতিথির বক্তব্যে তিনি এসব কথা বলেন।সংসদ সদস্য নির্বাচিত হওয়ার পর রাশেদ খান মেনন ও তার স্ত্রী প্রথমবারের মতো নিজ জেলায় ফিরলে জেলা ওয়ার্কার্স পার্টি এ সংবর্ধনা দেয়।এসময় মেনন আরো বলেন- উপজেলা নির্বাচনে মনোনয়নপত্র ছিনতাই, প্রার্থিতা প্রত্যাহারে বাধ্য করতে সন্ত্রাসী হামলা চালানোর হুমকি দেয়া হচ্ছে। শুধু তাই নয়, সকাল ১০টার মধ্যে ভোট শেষ হয়ে যাবে বলে হুমকি দেয়া হচ্ছে। এটা কোনো সুস্থ রাজনীতির চর্চা নয়। এ ধরনের পরিবেশ থাকলে আসন্ন উপজেলা নির্বাচন সুষ্ঠু হবে কি-না তা নিয়ে সংশয় রয়েছে।রাশেদ খান মেনন উদ্বেগ প্রকাশ করে বলেন, ভোট ডাকাতির কারণে ইচ্ছা থাকলেও অনেকে এখন প্রার্থী হচ্ছেন না। ফলে বিভিন্ন উপজেলায় বিনাভোটে ক্ষমতাসীন দলের চেয়ারম্যান প্রার্থীরা বিজয়ী হচ্ছেন। কাজেই নির্বাচনে ভোটের পরিবেশ তৈরি করতে সরকারের প্রতি আহ্বান জানাই।তিনি আরও বলেন, একাদশ জাতীয় সংসদ নির্বাচনে বরিশাল-৩ আসনে ওয়ার্কার্স পার্টির অভিজ্ঞতা সুখকর ছিল না। পার্টির প্রার্থী নৌকা প্রতীকে নির্বাচন করলেও জোটের প্রধান শরিক আওয়ামী লীগের স্থানীয় নেতাকর্মীরা অন্য প্রতীকের প্রার্থীকে জয়ী করতে সহায়তা করেছেন।মেনন আরো বলেন, নির্বাচন বর্জন করে নয়, নির্বাচনে অংশ নিয়েই নির্বাচনের সকল অনিয়মকে দূর করতে হবে। সেই সুযোগ সৃষ্টি করেছে উপজেলা নির্বাচন।জেলা ওয়ার্কার্স পার্টির সভাপতি নজরুল হক নীলুর সভাপতিত্বে সংবর্ধনা অনুষ্ঠানে আরও বক্তব্য দেন- লুৎফুন্নেছা খান এমপি, দলের সাধারণ সম্পাদক টিপু সুলতান, দলের নেতা আব্দুল খালেক, শাহজাহান তালুকদার, ফাইজুল হক ফারাহিন, সেলিম চৌকিদার ও বাবুগঞ্জ উপজেলার চেয়ারম্যান প্রার্থী মোজাম্মেল হক ফিরোজ প্রমুখ।</body>
</article>
