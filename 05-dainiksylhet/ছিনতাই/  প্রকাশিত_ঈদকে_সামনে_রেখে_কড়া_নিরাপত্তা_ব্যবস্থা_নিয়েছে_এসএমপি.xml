<article>
  <headline>ঈদকে সামনে রেখে কড়া নিরাপত্তা ব্যবস্থা নিয়েছে এসএমপি</headline>
  <url>http://dainiksylhet.com/details/156329</url>
  <published_at>  প্রকাশিত হয়েছে : ৩:২০:৪৯,অপরাহ্ন ২৪ মে ২০১৯</published_at>
  <category>ছিনতাই</category>
  <body>দৈনিকসিলেটডটকম: সিলেট মেট্রোপলিটন পুলিশের অতিরিক্ত উপ পুলিশ কমিশনার (মিডিয়া) জেদান আল মুসা বলেছেন, ঈদকে সামনে রেখে কড়া নিরাপত্তা ব্যবস্থা নিয়েছে সিলেট মেট্রোপলিটন পুলিশ (এসএমপি)। ছিনতাই, চুরি ও যৌন হয়রানিসহ সব ধরনের অপরাধ নিয়ন্ত্রণে বড় বড় মার্কেট ও গুরুত্বপূর্ণ পয়েন্টগুলোতে পুলিশ মোতায়েন করা হয়েছে। পাশাপাশি নগরীতে জোরদার করা হয়েছে পুলিশি টহল। শুক্রবার দৈনিকসিলেটডটকমের সাথে আলাপকালে এ তথ্যগুলো জানান।তিনি বলেন,ঈদকে কেন্দ্র করে বাসা-বাড়ি ও ব্যবসা প্রতিষ্ঠানে চুরি, রাস্তাঘাটে ছিনতাই, চাঁদাবাজি ও অজ্ঞান-মলমপার্টির তৎপরতা অনেক বেড়ে যায়। এছাড়া জাল নোটের কারবারিরা সক্রিয় হয়ে ওঠে। এই সব অপতৎপরতা রোধে পুলিশ কৌশলী অবস্থান নিয়েছে। নগর জুড়ে গোয়েন্দা নজরদারির পাশাপাশি পোশাকি পুলিশের তৎপরতাও বাড়ানো হয়েছে।তিনি আরো বলেন, জঙ্গি হামলার ঘটনা মাথায় রেখে কাজ করছে সিলেট মেট্রোপলিটন পুলিশ। ঈদ ও রমজানকে কেন্দ্র করে জঙ্গি হামলার কোন ধরণের আশংকা দেখা দিলে তা প্রতিরোধে প্রস্তুত রয়েছে কাউন্টার টেরোরিজম অ্যান্ড ট্রান্সন্যাশনাল ক্রাইম ইউনিট (সিটিটিসি)।জেদান আল মুসা আরো জানান,ঈদকে আনন্দময় করতে নগরবাসী যাতে নিশ্চিন্তে নিজ গন্তব্যে পৌঁছাতে পারেন, সেজন্য রাস্তায় যেখানে-সেখানে পার্কিং, উল্টো পথে গাড়ি চলাচল বন্ধের উদ্যোগ নেওয়া হয়েছে। সড়কে ট্রাফিক পুলিশের পাশাপাশি এসএমপির প্রতিটি ক্রাইম ইউনিট কাজ করছে। সিলেট থেকে যেসব গাড়ি ঢাকার উদ্দেশ্যে ছাড়বে সেসব গাড়ির কাগজ, ফিটনেস, চালকের ড্রাইভিং লাইন্সেস পরিক্ষা করার জন্য কদমতলী বাসস্টেশন এলাকায় বিশেষ ব্যবস্থা নেয়া হয়েছে।</body>
</article>
