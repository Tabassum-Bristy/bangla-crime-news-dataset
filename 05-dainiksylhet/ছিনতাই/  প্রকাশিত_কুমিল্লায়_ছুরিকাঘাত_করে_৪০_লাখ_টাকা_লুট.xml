<article>
  <headline>কুমিল্লায় ছুরিকাঘাত করে ৪০ লাখ টাকা লুট</headline>
  <url>http://dainiksylhet.com/details/104809</url>
  <published_at>  প্রকাশিত হয়েছে : ৯:২৫:১৪,অপরাহ্ন ০৭ আগস্ট ২০১৭</published_at>
  <category>ছিনতাই</category>
  <body>দৈনিকসিলেটডেস্ক:কুমিল্লায় ব্যাংক থেকে ৪০ লাখ টাকা টাকা উত্তোলন করে নিয়ে যাওয়ার পথে গুলি ও ছুরিকাঘাত করে টাকা লুটে নিয়েছে ছিনতাইকারীরা।সোমবার দুপুরে নগরীর শাহজালাল ইসলামী ব্যাংক থেকে রেলওয়ের ঠিকাদারী প্রতিষ্ঠান ম্যাক্স এর একজন কর্মকর্তা ওই টাকা উত্তোলন করে মাইক্রোযোগে নিয়ে যাওয়ার সময় থিরাপুকুর পাড় এলাকায় পৌঁছামাত্র সংঘবদ্ধ ছিনতাইকারীরা এ ঘটনা ঘটায়। ছিনতাইকারীদের ছুরিকাঘাতে আহত মাইন উদ্দিনকে কুমিল্লা মেডিকেল কলেজ হাসপাতালে ভর্তি করা হয়েছে। বিকালে বিষয়টি নিশ্চিত করেছেন ম্যাক্স এর কুমিল্লা অফিসের প্রকৌশলী আনোয়ার হোসেন।প্রকৌশলী আনোয়ার হোসেন জানান, রেলওয়ের ঠিকাদারী প্রতিষ্ঠান ম্যাক্স এর হিসাব রক্ষক মাইন উদ্দিন সোমবার দুপুর দেড়টার দিকে নগরীর মনোহরপুর এলাকার হোটেল সালাউদ্দিনের দ্বিতীয় তলাস্থ শাহজালাল ইসলামী ব্যাংক থেকে কর্মকর্তা-কর্মচারীদের বেতন ও অন্যান্য খরচের জন্য ৪০ লাখ টাকা উত্তোলন করেন। পরে তিনি একটি মাইক্রোযোগে কুমিল্লা ইপিজেডের পার্শ্বস্থ ম্যাক্স কার্যালয়ে যাচ্ছিলেন। পথিমধ্যে নগরীর থিরাপুকুরপাড় এলাকায় পৌঁছামাত্র সংঘবদ্ধ ছিনতাইকারীরা মোটরসাইকেলযোগে এসে মাইক্রোটিকে ঘেরাও করে ফাঁকা গুলি ছুঁড়ে। এতে স্থানীয় এলাকায় আতংক ছড়িয়ে পড়ে। এ সময় ছিনতাইকারীরা অস্ত্রের মুখে মাইক্রোচালককে জিম্মি করে চাবি ছিনিয়ে নেয় এবং মাইন উদ্দিনের বুকে-হাতে ছুরিকাঘাত করে ৪০ লাখ টাকা ছিনিয়ে নেয়। এ ব্যাপারে কোতয়ালী মডেল থানায় অভিযোগ দাখিল করা হয়েছে।এ বিষয়ে জেলা ডিবির ওসি এ কে এম মনজুর আলম জানান, লুণ্ঠিত টাকা উদ্ধার ও ছিনতাইকারীদের গ্রেফতারে থানা পুলিশ ও জেলা ডিবি পুলিশসহ গোয়েন্দা সংস্থার একাধিক টিম বিভিন্ন স্থানে অভিযান অব্যাহত রেখেছে।</body>
</article>
