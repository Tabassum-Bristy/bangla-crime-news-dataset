<article>
  <headline>খাসদবীর এলাকা থেকে ৬ সন্ত্রাসী গ্রেপ্তার</headline>
  <url>http://dainiksylhet.com/details/149173</url>
  <published_at>  প্রকাশিত হয়েছে : ৮:৩২:২৭,অপরাহ্ন ১২ ফেব্রুয়ারি ২০১৯</published_at>
  <category>ছিনতাই</category>
  <body>দৈনিকসিলেটডটকম : সিলেটের এয়ারপোর্ট থানাধীন খাসদবীর এলাকায় বিশেষ অভিযান পরিচালনা করে অস্ত্রসহ ৬ সন্ত্রাসীকে গ্রেপ্তার করেছে পুলিশ। এসময় তাদের কাছ থেকে আগ্নেয়াস্ত্রসহ একাধিক ধারালো অস্ত্রও উদ্ধার করা হয়েছে। জব্দ করা হয়েছে সন্ত্রাস কার্যক্রমে ব্যবহৃত দুটি মোটরসাইকেলও।সোমবার রাত একটার দিকে উপ-পুলিশ কমিশনার (উত্তর) আজবাহার আলী শেখ এর নেতৃত্বে খাসদবীরস্থ বন্ধন আবাসিক এলাকার জনৈক আব্দুল মালিকের মালিকানাধীন বাসায় অভিযান পরিচালনা করে তাদের গ্রেপ্তার করা হয়।গ্রেফতারকৃতরা হচ্ছে- মহানগরের বিমানবন্দর থানার জালালাবাদ আবাসিক এলাকার ফরহাদ রাজা চৌধুরীর ছেলে নাবিল রাজা চৌধুরী (৩০), একই থানার সৈয়দ মুগনী আবাসিক এলাকার মৃত আবদুর রহমানের ছেলে ইসতিয়াক রহমান রাজু (২৭), জালালাবাদ থানার পূর্বাশা আবাসিক এলাকার আক্তার বক্সের ছেলে জামিল বক্স (২৮), কোতোয়ালী মডেল থানার রায়নগরের সিরাজুল ইসলামের ছেলে ফাহিমদ আহমদ (২৮) ও কাজীটুলা মক্তব গলির মৃত আলা বক্সের ছেলে খায়রুল আহমদ (২৫)।সিলেট মহানগর পুলিশের অতিরিক্ত উপ-কমিশনার (মিডিয়া) মো. জেদান আল মুসা মঙ্গলবার সন্ধ্যায় বিষয়টি নিশ্চিত করে জানান, ‘গ্রেপ্তারকৃতদের মধ্যে নাবিল রাজার বিরুদ্ধে থানায় ৩৩টি মামলা রয়েছে। এরমধ্যে ১টি খুন, ৫টি ছিনতাইসহ চাঁদাবাজী, ৪টি বিস্ফোরক দ্রব্য, ৩টি বিশেষ ক্ষমতা আইনে, ৩টি পুলিশ আক্রান্ত, ১টি অগ্নি সংযোগ, ১টি নারী শিশু নির্যাতন ও অন্যান্য খাতে ১৫টি মামলা রয়েছে। এছাড়া জামিল বক্সের বিরুদ্ধে ৪টি, ইসতিয়াক রহমান রাজুর বিরুদ্ধে ২টি এবং বাকিদের বিরুদ্ধেও মামলা আছে।’‘তাদের বিরুদ্ধে ১৯৭৮ সনের অস্ত্র আইনের ১৯(ক) ধারায় মামলা দায়ের করা হয়েছে। এছাড়া ব্যপক জিজ্ঞাসাবাদের জন্য আদালতে প্রেরণ করে সাত দিনের পুলিশ রিমান্ড চাওয়া হয়েছে বলেও জানান তিনি।</body>
</article>
