<article>
  <headline>হবিগঞ্জ জেলা ছাত্রদল নেতা কামালকে গুলি করে হত্যা</headline>
  <url>http://dainiksylhet.com/details/113192</url>
  <published_at>  প্রকাশিত হয়েছে : ১০:১৩:০৯,অপরাহ্ন ১৫ নভেম্বর ২০১৭</published_at>
  <category>ছিনতাই</category>
  <body>নিরঞ্জন গোস্বামী শুভ:হবিগঞ্জ জেলা ছাত্রদল নেতা কামাল আহমেদকে আশুগঞ্জে গুলি করে হত্যা করা হয়েছে। তবে কারা তাকে গুলি করে হত্যা করে বিষয়টি স্পষ্ট করে কেউ বলতে পারছে না। অনেকেরই ধারনা ডাকাতরা কিংবা ছিনতাইকারীরা তাকে গুলি করে হত্যা করেছে। তবে লাশের গায়ে গুলির চিহ্ন রয়েছে বলে জানা গেছে। স্থানীয় সূত্রে জানা যায়, হবিগঞ্জ সদর উপজেলার নিজামপুর ইউনিয়নের সোয়ারগাও গ্রামের আব্দুল হাইয়ের ছেলে ও হবিগঞ্জ সদর থানা ছাত্রদলের সাবেক যুগ্ম আহ্বায়ক বর্তমানে জেলা ছাত্রদল নেতা কামাল আহমেদ (৩০) গত সোমবার রাত ২টার দিকে ব্যবসায়িক কাজ শেষে ঢাকা থেকে হবিগঞ্জে ফেরার পথে আগুগঞ্জ এলাকায় পৌছার পর কে বা কারা তাকে গুলি করে হত্যা করে। সকালের দিকে তার পরিবারকে বিষয়টি পুলিশ জানালে তারা ঘটনাস্থলে গিয়ে লাশ সনাক্ত করেন। আশুগঞ্জ থানার পুলিশ পরিদর্শক (তদন্ত) মো. মেজবাহ উদ্দিন জানান, রাতে একদল টহল পুলিশ বাহাদুরপুর-তালশহর আঞ্চলিক সড়ক দিয়ে যাত্তয়ার সময় সড়কের উপরে এক যুবকের মরদেহ পড়ে থাকতে দেখে। পরে মরদেহটি উদ্ধার করে। এসময় তার পকেটে থাকা একটি কাগজের মাধ্যমে তার নাম পরিচয় জানা গেছে বলে জানায় পুলিশ। তিনি আরো জানান, নিহতের বুকের দু’পাশে তিনটি আঘাতের চিহ্ন রয়েছে। তবে সেটি ছুরি নাকি বুলেটের আঘাত তা এখনো নিশ্চিত করে বলা যাচ্ছে না। তবে বিভিন্ন সূত্রে জানা গেছে কামাল আহমেদকে ডাকাত কিংবা ছিনতাইকারীরা গুলি করে হত্যা করেছে। এদিকে সন্ধ্যার তার ময়নাতদন্ত শেষে গ্রামের বাড়িতে লাশ পৌছার রাত ৯টার দিকে জানাজা শেষে তাকে পারিবারিক করবস্থানে দাফন করা হয়েছে। এ ব্যাপারে নিহতের বাবা বাদী হয়ে আশুগঞ্জ থানায় একটি হত্যা মামলা দায়ের করেন।উৎস:হবিগঞ্জসমাচার</body>
</article>
