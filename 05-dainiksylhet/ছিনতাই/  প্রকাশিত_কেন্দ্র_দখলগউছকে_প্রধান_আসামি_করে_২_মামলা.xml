<article>
  <headline>কেন্দ্র দখল:গউছকে প্রধান আসামি করে ২ মামলা</headline>
  <url>http://dainiksylhet.com/details/146378</url>
  <published_at>  প্রকাশিত হয়েছে : ১১:০৯:২০,অপরাহ্ন ০৩ জানুয়ারি ২০১৯</published_at>
  <category>ছিনতাই</category>
  <body>দৈনিকসিলেটডেস্ক:কেন্দ্র দখল, ব্যালট বাক্স ছিনতাইসহ বিভিন্ন অভিযোগে হবিগঞ্জ-৩ আসনের জাতীয় ঐক্যফ্রন্ট প্রার্থী জেলা বিএনপির সাধারণ সম্পাদক জিকে গউছকে প্রধান আসামি করে দুটি মামলা দায়ের করা হয়েছে। জিকে গউছ ছাড়াও মামলায় আসামি করা হয় আরো দুই শতাধিক বিএনপি ও অঙ্গসংগঠনের নেতাকর্মীকে। তবে তার বিরুদ্ধে এসব গায়েবি মামলায় মিথ্যা অভিযোগ করা হয়েছে বলে প্রতিবাদ জানিয়েছেন জিকে গউছ।নির্বাচনের দিন হবিগঞ্জ সদর উপজেলার তেতুইয়া সরকারি প্রাথমিক বিদ্যালয়ে হামলা ও সংঘর্ষের ঘটনায় হবিগঞ্জ সদর থানায় মামলা দায়ের করেন স্থানীয় ওয়ার্ড আওয়ামী লীগের সভাপতি। মামলায় জিকে গউছকে প্রধান আসামি করা হয়। এ মামলায় আরো ১শ’ ৪ নেতাকর্মীকে আসামি করা হয়। এ মামলায় গ্রেপ্তার করা হয়েছে ২ জনকে। এদিকে হবিগঞ্জ জেকে এন্ড এইচকে উচ্চ বিদ্যালয়ে সংঘর্ষের ঘটনায় দায়ের করা অপর মামলায়ও জিকে গউছকে প্রধান আসামি করা হয়। এ মামলায়ও অর্ধশতাধিক নেতাকর্মীকে আসামি করা হয়।অন্যদিকে হবিগঞ্জ শহরের গরুর বাজার এলাকায় সওদাগর কৃষ্ণধন সরকারি প্রাথমিক বিদ্যালয়ে নির্বাচনী কাজে আইনশৃঙ্খলা বাহিনীকে বাধা প্রদান ও পুলিশের ওপর হামলার অভিযোগে জেলা যুবদলের সিনিয়র সহ-সভাপতি কোহিনূর আলমসহ বিএনপির ৫৩ নেতাকর্মীর নাম উল্লেখ করে মামলা দায়ের করা হয়েছে।এছাড়াও অজ্ঞাত রাখা হয়েছে আরো দেড়শ’ থেকে দুইশ’ জনের নাম। গত মঙ্গলবার ডিবি পুলিশের এসআই ইকবাল বাহার বাদী হয়ে মামলাটি দায়ের করে। পুলিশ জানায়, নির্বাচনের দিন সওদাগর কৃষ্ণধন সরকারি প্রাথমিক বিদ্যালয় কেন্দ্রে নির্বাচনী কাজে বাধা দেয় বিএনপির নেতাকর্মীরা। পরে তাদের সঙ্গে পুলিশসহ আইনশৃঙ্খলা বাহিনীর বাকবিতণ্ডা হয়। এক পর্যায়ে বিএনপির নেতাকর্মীরা উত্তেজিত হয়ে পুলিশের ওপর হামলা চালায়। এতে জেলা গোয়েন্দা শাখার ওসি মানিকুল ইসলাম ও এসআই ইকবাল বাহারসহ বেশ কয়েকজন পুলিশ সদস্য আহত হয়। এ ঘটনায় পুলিশ বাদী হয়ে মামলাটি দায়ের করে।মামলা দায়েরের বিষয়ে জিকে গউছ মানবজমিনকে জানান, ন্যক্কারজনকভাবে ব্যালট বাক্স ছিনতাই, কেন্দ্র দখল ও টেবিল কাস্ট করে আওয়ামী লীগ প্রহসনমূলক নির্বাচন করেছে। প্রতিটি কেন্দ্র থেকে বিএনপির পোলিং এজেন্টদের বের করে দেয়া হয়েছে। পুলিশ ও আওয়ামী লীগের ক্যাডাররা নির্বাচনের কয়েকদিন আগে থেকেই ঐক্যফ্রন্টের প্রার্থী ও নেতা-কর্মীদের ওপর হামলা করে চলেছে। নির্বাচনের দিনও আওয়ামী লীগই বিভিন্ন কেন্দ্রে বিএনপি নেতা-কর্মীদের ওপর হামলা চালিয়েছে। অথচ গায়েবি মামলায় আসামি করা হচ্ছে বিএনপি নেতাকর্মীদের। বিএনপি বড় বিরোধী দল হওয়া সত্ত্বেও বাংলাদেশে কোথাও একাদশ জাতীয় সংসদ নির্বাচনে তাদের দলীয় প্রতীক ধানের শীষ দেখা যায়নি সরকারদলীয় সন্ত্রাসের কারণে। জিকে গউছ বলেন, যে দুই কেন্দ্রে হামলার অভিযোগ এনে আমাকে প্রধান আসামি করা হয়েছে এ সময় আমি ছিলাম এসব কেন্দ্র থেকে অনেক দূরের এলাকায়।এছাড়া আমার ওপর নির্বাচনের আগেই দুইবার হামলার ঘটনা ঘটেছে। এজন্য নিরাপত্তার জন্য আমার সঙ্গে নির্বাচনের দিন পুলিশ প্রটেকশন ছিল। জাতির কাছে আমার প্রশ্ন, পুলিশ প্রটেকশন থাকা সত্ত্বেও আমি কীভাবে হামলা করে ব্যালট বাক্স ছিনতাই ও কেন্দ্র দখল করলাম? আসলে যারা শত প্রতিকূলতার মধ্যেও জীবনের ঝুঁকি নিয়ে আমাকে ভালোবেসে ৬৮ হাজার ভোট দিয়েছেন- তাদের কাছে গিয়ে যাতে কৃতজ্ঞতা জানাবার সুযোগ না পাই এবং আমি যাতে জনবিচ্ছিন্ন হয়ে যাই এজন্যই আমাকে এসব মামলায় আসামি করা হয়েছে। তিনি বলেন, আসলে আমার বিজয় ছিনিয়ে নেয়া হয়েছে। আর এই ভয় থেকেই হামলা-মামলা করা হচ্ছে। যত মামলায় করা হোক আমাকে জনবিচ্ছিন্ন করা যাবে না। আমরা আইনি প্রক্রিয়ায় এসব মামলার মোকাবিলা করবো। ইন্‌শাআল্লাহ বিচারে মামলাগুলো মিথ্যা প্রমাণিত হবে।</body>
</article>
