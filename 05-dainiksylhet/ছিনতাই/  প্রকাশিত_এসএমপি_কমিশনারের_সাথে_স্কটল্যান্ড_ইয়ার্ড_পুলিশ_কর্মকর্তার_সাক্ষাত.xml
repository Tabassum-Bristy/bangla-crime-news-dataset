<article>
  <headline>এসএমপি কমিশনারের সাথে স্কটল্যান্ড ইয়ার্ড পুলিশ কর্মকর্তার সাক্ষাত</headline>
  <url>http://dainiksylhet.com/details/96037</url>
  <published_at>  প্রকাশিত হয়েছে : ৭:৩৮:০৪,অপরাহ্ন ১৮ এপ্রিল ২০১৭</published_at>
  <category>ছিনতাই</category>
  <body>দৈনিকসিলেটডটকম: ব্রিটিশ মেট্রোপলিটন স্কটল্যান্ড ইয়ার্ড পুলিশ কর্মকর্তা মোহাম্মদ তানভীর গতকাল মঙ্গলবার দুপুরে সিলেট মেট্রোপলিটন পুলিশ কমিশনার মো. গোলাম কিবরিয়ার সাথে তাঁর কার্যালয়ে সৌজন্য সাক্ষাত করেন। সাক্ষাতকালে মোহাম্মদ তানভীর সিলেট নগরীর আইনশৃঙ্খলার পরিস্থিতির উন্নতির ভূয়ষি প্রশংসা করে বলেন, নগরীর যানজট ও জনজট অনেকটা কমে গেছে। এতে করে স্বদেশী ও প্রবাসীরা স্বস্থিবোধ করছেন। আগামীতে আইনশৃঙ্খলা ও নগরায়নে উত্তরোত্তর উন্নতি ও অগ্রগতি কামনা করেন তিনি। বিশেষ করে চুরি, ডাকাতি, ছিনতাই, রাহাজানি ও ভূমিদস্যুতা প্রভৃতি অপরাধ দমনে সিলেট মেট্রো পুলিশের ভূমিকার প্রশংসা করে তিনি বলেন, একসময় আইনশৃঙ্খলার অবনতিতে প্রবাসীরা দেশে ফিরতে অনিহা প্রকাশ করতেন, বিনিয়োগ করতে ভয় পেতেন বর্তমানে সে অবস্থার অনেকটা উপশম হয়েছে। আইনশৃঙ্খলার উন্নতি ও অগ্রগতিতে পুলিশের সক্রিয় ভূমিকা অব্যাহত থাকবে বলে তিনি আশাবাদ ব্যক্ত করেন। এসময় সিলেট মেট্রোপলিটন পুলিশ কমিশনার মো. গোলাম কিবরিয়া দেশের উন্নয়ন ও অগ্রগতিতে প্রবাসীদের ভূমিকা ও বিনিয়োগ আরো গতিশীল করার আহ্বান জানান। এসময় অন্যদের মধ্যে উপস্থিত ছিলেন গোল্ডেন ড্রীম ওমেন অর্গানাইজেশন ইউকে ও সোনালী স্বপ্ন বাংলাদেশের চেয়াপারসন কামরুন নেছা মতিন শোভা, অতিরিক্ত পুলিশ কমিশনার রোকন উদ্দিন, উপপুলিশ কমিশনার (উত্তর) ফয়সল মাহমুদ, ট্রাফিকের ডিসি তোফায়েল আহমদ, যুব সংগঠক শেখ তোফায়েল আহমদ সেপুল প্রমুখ।</body>
</article>
