<article>
  <headline>অপরাধী ধরতে আইপি ক্যামেরা কতোয়ালী থানার</headline>
  <url>http://dainiksylhet.com/details/157880</url>
  <published_at>  প্রকাশিত হয়েছে : ২:৪৪:৩৯,অপরাহ্ন ২১ জুন ২০১৯</published_at>
  <category>ছিনতাই</category>
  <body>দৈনিকসিলেটডটকম:ডিজিটাল সিলেট সিটি প্রকল্পের আওতায় আইপি ক্যামেরার কাজ পরিদর্শন করেছেন তথ্য ও যোগাযোগ প্রতিমন্ত্রী জুনায়েদ আহমদ পলক। তিনি বৃহস্পতিবার এসএমপি’র কোতোয়ালী মডেল থানায় অবস্থিত কণ্ট্রল রুমে গিয়ে তা পরিদর্শন করেন। এসময় তিনি নগরবাসীকে নিরাপদ রাখতে পুলিশ প্রশাসনকে আরো সক্রিয় হয়ে কাজ করার আহ্বান জানান। পরিদর্শনকালে উপস্থিত ছিলেন সিলেট জেলা প্রশাসক এম কাজী এমদাদুল ইসলাম. ডিসি হেডকোয়ার্টার কামরুজ্জামান, এডিসি বিভূতি ভূষন, সুদ্বীপ, ডিসি (ট্রাফিক) ফয়ছল মাহমুদ, কোতোয়ালী থানার অফিসার ইনচার্জ মো. সেলিম মিয়া,প্রজেক্টর পিডি মহিদুর রহমান, ডিপিডি মধুসুদন চন্দ্র, সিসি ক্যামেরার তত্ত্বাবধানে থাকা গ্লোবাল ট্রেড কর্পোরেশনের সিইও মছনুল করিম চৌধুরী, সিওও তানজিমূল ইসলাম। এছাড়াও হুয়াংহু, চানার প্রতিনিধিবৃন্দ উপস্থিত ছিলেন। পরিদর্শনের পূর্বে প্রতিমন্ত্রী জুনায়েদ আহমদ পলককে গার্ড অব ওনার প্রদান করা হয়। পরে কোতোয়ালী থানা কর্তৃপক্ষ ও গ্লোবাল ট্রেড কর্পোরেশন প্রতিমন্ত্রীকে ফুল দিয়ে শুভেচ্ছা জানান। এসময় প্রতিমন্ত্রী জুনায়েদ আহমদ পলক বলেন, সরকার দেশকে পুরোপুরি ডিজিটালাইজেশন করতে কাজ করে যাচ্ছে। তথ্য প্রযুক্তির ক্ষেত্রে দেশকে এগিয়ে নিয়ে সরকার কাজ করছে। তিনি বলেন, দেশ অনেক উন্নত হয়েছে। তাই ছিনতাই, চুরি, রাহাজানি, খুন এসব অপরাধ বন্ধ করতে সরকার ডিজিটাল সিটি প্রকল্পের উদ্যোগ নিয়েছে। এ প্রকল্প বাস্তবায়নে অপরাধ কমে আসবে, সাধারণ নাগরিক আরো সুন্দর ও নিরাপত্তা নিয়ে জীবন যাপন করতে পারবে।</body>
</article>
