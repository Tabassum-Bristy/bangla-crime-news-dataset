<article>
  <headline>নগরীর কদমতলীতে শাবি ছাত্র খুন</headline>
  <url>http://dainiksylhet.com/details/123476</url>
  <published_at>  প্রকাশিত হয়েছে : ১২:২৯:৪৩,অপরাহ্ন ২৬ মার্চ ২০১৮</published_at>
  <category>ছিনতাই</category>
  <body>দৈনিকসিলেটডটকম:দক্ষিণ সুরমার কদমতলী এলাকায় দুর্বৃত্তের ছুরিকাঘাতে মেহেদী আল সালাম (২৮) নামের এক যুবক নিহত হয়েছেন। তিনি সিলেট শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) প্রাক্তন ছাত্র ।দক্ষিণ সুরমা থানার এস আই রিপন জানান, রোববার রাত একটায় মেহেদী রিক্সাযোগে সিলেট নগরীর ক্বীনব্রীজ এলাকা অতিক্রম করছিলেন। ক্বীন ব্রীজের উত্তরপ্রান্তে একদল ছিনতাইকারী তাকে ঘিরে তার পায়ে ছুরিকাঘাত করে এবং তার মোবাইল ফোনসেট অন্যান্য জিনিসপত্র নিয়ে যায়। এ সময় রিক্সাচালক তাকে দ্রুত ক্বীনব্রীজের দক্ষিণ প্রান্তে একটি ফার্মেসীতে নিয়ে যান। কিন্তু, তার শরীর থেকে প্রচুর রক্তক্ষরণ হচ্ছিল। সাথে সাথে দক্ষিণ সুরমা থানার একটি পিকআপ ভ্যানযোগে তাকে ওসমানী মেডিকেল কলেজ হাসপাতালে প্রেরণ করা হয়। হাসপাতালে নেয়ার পথে তার মৃত্যু ঘটে।নিহত মেহেদী আল সালাম সিলেট নগরীর মদীনা মার্কেটের বাসিন্দা । তার পিতা প্রয়াত এডভোকেট আব্দুস সালাম সিলেট জেলা বারের সিনিয়র আইনজীবী ছিলেন। তার চার ভাই বোনের মধ্যে বড় ভাই যুক্তরাজ্য প্রবাসী, দুই বোনের মধ্যে যথাক্রমে আফসান সালাম শাবির ইংরেজি বিভাগের শিক্ষক এবং বর্তমানে স্কলারশীপ নিয়ে যুক্তরাজ্যে অধ্যয়নরত, আরেক বোন ঢাকার পিজি হাসপাতালের চিকিৎসক। তার মা এডভোকেট আমিনা সালাম। বর্তমানে অসুস্থ অবস্থায় বাসায় অবস্থান করছেন। সম্প্রতি তিনি ঢাকা থেকে চিকিৎসা নিয়ে এসেছেন।পারিবারিক সূত্র জানায়, মেহেদীর ভাই ও বোন যুক্তরাজ্য থেকে দেশে ফেরার পর মঙ্গলবার কিংবা বুধবার তাকে দাফন করা হতে পারে।ওসমানী মেডিকেল কলেজ পুলিশ তদন্ত কেন্দ্রের ইনচার্জ এস আই ফারুক আহমদ জানান, মেহেদীর লাশ রাতে হাসপাতালের হিমাগারে রাখা হয়। সোমবার সকালে সুরতহাল রিপোর্ট তৈরী শেষে তার লাশ ময়না তদন্তের জন্য ওসমানী মেডিকেল কলেজ মর্গে নেয়া হয়।মেহেদীর আপন খালু সিলেটের অতিরিক্ত পিপি ও মহানগর আওয়ামী লীগের দপ্তর সম্পাদক এডভোকেট শামসুল ইসলাম জানান, মেহেদী এ বছর শাবি থেকে মাস্টার্স দিয়েছে। ইতোপূর্বে সে শাবি থেকে অনার্স সম্পন্ন করে।</body>
</article>
