<article>
  <headline>নির্বাচন কমিশনের ১১ পর্যবেক্ষক সিলেটে</headline>
  <url>http://dainiksylhet.com/details/134522</url>
  <published_at>  প্রকাশিত হয়েছে : ৯:১১:০৪,অপরাহ্ন ২৮ জুলাই ২০১৮</published_at>
  <category>ছিনতাই</category>
  <body>দৈনিকসিলেটডটকম:সিলেট সিটি কর্পোরেশন নির্বাচনে ব্যালট ছিনতাই, জাল ভোট ও অবৈধ প্রভাব বিস্তারসহ অনিয়ম টেকাতে ১১ নির্বাচন কর্মকর্তাকে নিজস্ব পর্যবেক্ষক হিসেবে নিয়োগ করেছে নির্বাচন কমিশন (ইসি)। তারা ভোট গ্রহণের আগেই দিন ও ভোট গ্রহণের দিন প্রতিটি ভোটকেন্দ্রের নির্বাচনের পরিস্থিতি নিবিড় ও পুঙ্খানুপুঙ্খভাবে পর্যবেক্ষণ করবেন।নির্বাচন প্রশিক্ষণ ইনস্টিটিউটের মহাপরিচালক মোস্তফা ফারুককে পর্যবেক্ষক দলের প্রধান সমন্বয়কারী ও কুমিল্লার সিনিয়র জেলা নির্বাচন অফিসার খোরশেদ আলমকে উপ-প্রধান সমন্বয়কারী করা হয়েছে। অন্য সদস্যরা হলেন- চট্টগ্রামের জেলা নির্বাচন অফিসার মোঃ মুনীর হোসাইন খান, মানিকগঞ্জ জেলা নির্বাচন অফিসার তারেক আহমেদ, নেত্রকোনা জেলা নির্বাচন অফিসার মোহাম্মদ শুকুর মাহমুদ মিঞা, শেরপুর জেলা নির্বাচন অফিসার আব্দুল্লাহ আল মোতাহসিন, কুমিল্লা সদর উপজেলা নির্বাচন অফিসার মোঃ কামরুল হাসান, ময়মনসিংহ সদর উপজেলা নির্বাচন অফিসার সৈয়দা শারমিন সুলতানা, মুক্তাগাছা উপজেলা নির্বাচন অফিসার মোঃ তাজুল ইসলাম, গোয়াইনঘাট উপজেলা নির্বাচন অফিসার মোঃ ইকরামুল হাসান ও দক্ষিণ সুরমা উপজেলা নির্বাচন অফিসার তানজিদা আফরিন ছন্দা।পর্যবেক্ষক দলের সদস্যরা শনিবার তার কাছে রিপোর্ট করবেন বলে জানিয়েছেন সিলেট সিটি কর্পোরেশনের নির্বাচনের রিটার্নিং অফিসা ও সিলেটের আঞ্চলিক নির্বাচন কর্মকর্তা মোঃ আলীমুজ্জামানের।নিয়োগপ্রাপ্ত কর্মকর্তারা ভোট গ্রহণের আগেই দিন ও ভোট গ্রহণের দিন তাদের দায়িত্ব পালন করবেন। তারা নির্বাচনের পূর্ব রাতে ভোট কেন্দ্রে আইনশৃঙ্খলা বাহিনীর সদস্য ও ভোট গ্রহণকারী কর্মকর্তাগণ অবস্থান করছেন কিনা তা পর্যবেক্ষণ করবেন। ব্যালট ছিনতাই, আইনশৃঙ্খলা পরিস্থিতির অবনতি, ভোটারদের কেন্দ্রে প্রবেশের বাধা প্রদান, জাল ভোট, অবৈধ প্রভাব বিস্তারের চেষ্টাসহ কোন অনিয়ম বা ত্রুটি-বিচ্যুতি নজরে আসা মাত্রই রিটার্নিং অফিসার, নির্বাচন কমিশন সচিবালয়, নির্বাচন কমিশনারগণ ও প্রধান নির্বাচন কমিশনারকে অবহিত করবেন।</body>
</article>
