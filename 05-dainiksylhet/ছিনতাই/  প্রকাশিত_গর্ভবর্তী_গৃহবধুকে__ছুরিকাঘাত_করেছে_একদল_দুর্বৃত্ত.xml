<article>
  <headline>গর্ভবর্তী গৃহবধুকে  ছুরিকাঘাত করেছে একদল দুর্বৃত্ত</headline>
  <url>http://dainiksylhet.com/details/141272</url>
  <published_at>  প্রকাশিত হয়েছে : ৮:১৯:৩৫,অপরাহ্ন ২৫ অক্টোবর ২০১৮</published_at>
  <category>ছিনতাই</category>
  <body>চুনারুঘাট প্রতিনিধি:চুনারুঘাট পৌর শহরে মোবাইল ব্যবসায়ীর কলেজ পড়ুয়া গর্ভবর্তী স্ত্রীকে ছুরিকাঘাত করে হত্যার চেষ্টা করেছে একদল দুর্বৃত্ত। এ সময় দুর্বৃত্তরা তার কাছ থেকে স্বর্ণালংকার ছিনতাই করে নিয়ে যায়। গুরুতর আহত অবস্থায় তাকে প্রথমে চুনারুঘাট উপজেলা স্বাস্থ্য কমপ্লেক্স ও পরে হবিগঞ্জ সদর আধুনিক হাসপাতালে ভর্তি করা হয়েছে।স্থানীয় সূত্র জানায়, মঙ্গলবার সকাল ১১ টায় চুনারুঘাট পৌর শহরের সিঙ্গার শো-রুমের পিছনে মোবাইল ব্যবসায়ী মোঃ কামরুল ইসলামের বাসায় হামলা চালায় একদল দুর্বৃত্ত। এ সময় ওই দুর্বৃত্তরা তার কলেজ পড়ুয়া গর্ভবর্তী স্ত্রী জমিলা বেগম (২০)কে শরীরের বিভিন্নস্থানে ছুরিকাঘাত করে হত্যার চেষ্টা করে। পরে ব্যর্থ হয়ে তার গলায় থাকা স্বর্ণের চেইন, হাতের বালা ও কানের দুল ছিনতাই করে পালিয়ে যায়। পরে জমিলা বেগম অস্বাভাবিক কন্ঠে কামরুল ইসলামকে মোবাইল করলে বিষয়টি তার সন্দেহ হয়। তিনি বাসায় এসে জমিলাকে ছুরিকাঘাত অবস্থায় দেখতে পেয়ে চিৎকার শুরু করেন। এ সময় তার চিৎকার শুনে আশে পাশের লোকজন এসে তার স্ত্রীকে উদ্ধার করে চুনারুঘাট উপজেলা স্বাস্থ্য কমপ্লেক্সে নিয়ে যান। তখন তার অবস্থার অবনতি ঘটলে কর্তব্যরত চিকিৎসক জমিলা বেগমকে হবিগঞ্জ সদর আধুনিক হাসপাতালে প্রেরন করেন।তবে এ ঘটনার পর থেকে জমিলা বেগম অজ্ঞান অবস্থায় রয়েছেন। ফলে কে বা কারা তাকে ছুুরিকাঘাত করেছে তা জানা যায়নি। আহত জমিলার শরীরের বিভিন্নস্থানে ছুরিকাঘাত থাকায় তার অবস্থা আশংকাজনক। তিনি এখন সদর হাসপাতালে মৃত্যুর সাথে পাঞ্জা লড়ছেন। আহত জমিলা বেবগম মিরপুর আলিফ সোবহান কলেজের রাষ্ট্র বিজ্ঞান বিভাগের ১ম বর্ষের ছাত্রী।</body>
</article>
