<article>
  <headline>টাঙ্গাইলে ব্যালট পেপার ছিনতাই, পুলিশের গুলিতে নিহত ১</headline>
  <url>http://dainiksylhet.com/details/123798</url>
  <published_at>  প্রকাশিত হয়েছে : ১:৪১:০৬,অপরাহ্ন ২৯ মার্চ ২০১৮</published_at>
  <category>ছিনতাই</category>
  <body>দৈনিকসিলেটডেস্ক: টাঙ্গাইলের ঘাটাইলে ইউনিয়ন পরিষদ নির্বাচনে ব্যলট পেপার ছিনতাইকালে পুলিশের গুলিতে নিহত হয়েছে একজন। তার নাম মালেক মিয়া। তিনি সংরক্ষিত মহিলা আসনের প্রার্থী বুলবুলি বেগমের দেবর। আজ ভোর ৪টায় নির্বাচন শুরু হওয়ার আগেই এ ঘটনা ঘটে। টাঙ্গাইলের ৮টি ইউনিয়ন ও একটি পৌরসভার ভোট গ্রহন হচ্ছে আজ। ঘাটাইল সাগরদীঘি ইউনিয়নের একটি কেন্দ্রে এ ঘটনা ঘটে। টাঙ্গাইলের পুলিশ সুপার সঞ্জিত কুমার রায় জানান, সোনামুড়ি গুপ্ত বৃন্দাবন সরকারি প্রাথমিক বিদ্যালয় কেন্দ্রে ভোর ৪টার দিকে একদল দুর্বৃত্ত ব্যালট পেপার ছিনতাই করতে যায়। এ সময় কেন্দ্রের প্রিজাইডিং অফিসার সালাউদ্দিনের নদের্শে পুলিশ গুলি ছুড়ে। ঘটনাস্থলেই মালেক মিয়া নিহত হয়। বাকিরা পালিয়ে যায়। সংরক্ষিত মহিলা আসনের মেম্বার প্রার্থী বুলবুলি বেগম জানান, নিহত মালেক তার দেবর। সে পুলিশের ছুড়া গুলিতে নিহত হয়েছে। প্রিজাইডিং অফিসার কেন্দ্রটির ভোট গ্রহন স্থগিত করেছেন। উল্লেখ্য টাঙ্গাইলের তিনটি উপজেলার ৮টি ইউনিয়ন ও একটি পৌরসভায় সকাল ৮টা থেকে ভোট গ্রহন শুরু হয়েছে। চলবে বিকেল ৪টা পর্যন্ত। যেসব ইউনিয়নে নির্বাচন হচ্ছে সেগুলো হলো- ঘাটাইল উপজেলার ধলাপাড়া, রসুলপুর, সন্ধানপুর, সাগরদিঘী, সংগ্রামপুর ও লক্ষীন্দর। কালিহাতীর বাংড়া এবং ও টাঙ্গাইল সদর উপজেলার মাহমুদনগর ইউনিয়ন। অপরদিকে এলেঙ্গা পৌরসভায় ভোট গ্রহন অনুষ্ঠিত হচ্ছে। সীমানা সংক্রান্ত জটিলতার কারণে নির্ধারিত সময়ে এ আটটি ইউনিয়নের নির্বাচন অনুষ্ঠিত হয়নি। টাঙ্গাইল জেলা নির্বাচন অফিসার মো: তায়জুল ইসলাম জানান, আইনশৃংখলা পরিস্থিতি ঠিক রাখতে নির্বাচনী এলাকায় ভ্রাম্যমাণ আদালত ছাড়াও অতিরিক্ত আইনশৃংখলা বাহিনীর সদস্য মোতায়েন করা হয়েছে।</body>
</article>
