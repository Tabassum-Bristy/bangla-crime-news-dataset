<article>
  <headline>তারেক রহমানের হস্তক্ষেপ কামনা করে ছাত্রদলের বিক্ষোভ মিছিল</headline>
  <url>http://dainiksylhet.com/details/130872</url>
  <published_at>  প্রকাশিত হয়েছে : ৯:১৩:০৯,অপরাহ্ন ২০ জুন ২০১৮</published_at>
  <category>ছিনতাই</category>
  <body>সিলেট: সিলেট জেলা ও মহানগর ছাত্রদলের কমিটি বাতিলের দাবীতে ২০জুন বুধবার পদবঞ্চিত বিক্ষুদ্ধ ছাত্রদল নেতাকর্মীরা নগরীতে বিক্ষোভ মিছিল বের করে। মিছিলটি নগরীর সন্ধ্যাবাজার থেকে শুরু হয়ে প্রধান প্রধান সড়ক প্রদক্ষিণ করে কোর্ট পয়েন্টে এক সমাবেশ অনুষ্ঠিত হয়। মহানগর ছাত্রদলের সাবেক সহ সাংগঠনিক সম্পাদক আশরাফ উদ্দিন রুবেলের সভাপতিত্বে ও এম. সি বিশ্ববিদ্যালয় ছাত্রদলের সাবেক আহ্বায়ক বদরুল আজাদ রানা এবং নব গঠিত কমিটির সদ্য পদত্যাগী যুগ্ম সম্পাদক শাকিলুর রহমানের যৌথ পরিচালনায় উপস্থিত ছিলেন ও বক্তব্য রাখেন, নব গঠিত কমিটির সদ্য পদত্যাগী সিলেট জেলা ছাত্রদলের সিনিয়র সহ সভাপতি নজরুল ইসলাম, সহ সভাপতি মাশরুর রাসেল, শিহাব খান, সোহেল রানা, যুগ্ম সম্পাদক সোহেল ইবনে রাজা, আনোয়ার হোসেন রাজু, সহ সাংগঠনিক মহিবুল মজিদ চৌধুরী মহিব, জাহেদ আহমদ, ইমরুল হোসেন হিমেল, লোকমান হোসেন, কামরান আহমদ, রানা আহমদ রুস্তুম, সেলিম আহমদ, আব্দুস সালাম, মঞ্জু আহমদ, আব্দুল করিম, বাবুল মিয়া, তৌহিদ আহমদ, লিটন খান, সেলিম মিয়া প্রমুখ। সভায় বক্তারা বলেন, যারা দীর্ঘ দিন ধরে আন্দোলনে সংগ্রামে অংশ নিয়ে, জেল জুলুম গ্রেফতার নির্যাতন সহ্য করে এবং দলের কর্মকান্ডে সক্রিয়ভাবে অংশ নেওয়া অনেক নেতা কর্মীকে যথাযথ মূল্যায়ন করা হয়নি। অছাত্র স্কুলের গন্ডি পেরোতে না পাড়া ভারসাম্যহীন, ছিনতাইকারী ও অযোগ্যদের দিয়ে আওয়ামীলীগের এজেন্ট এক ব্যবসায়ীর ব্যক্তিস্বার্থ হাসিলের উদ্দেশ্যে কেন্দ্রকে প্রভাবিত করে এ কমিটি গঠন করা হয়েছে যা, জাতীয়তাবাদের গঠনতন্ত্রের পরিপন্থি। বক্তারা আরো বলেন, দেশনেত্রী বেগম খালেদা জিয়ার মুক্তির দাবীতে চলমান আন্দোলন নস্যাৎ করার জন্য এবং আগামী সিলেট সিটি কর্পোরেশন নির্বাচনের সাংগঠনিক কার্যক্রম দূর্বল করার জন্য এক নব্য শিল্পপতি তার কালো টাকার দাপটে ত্যাগী, শিক্ষিত ও যোগ্যদের বাদ দিয়ে অযোগ্য, অছাত্র, বিবাহিত, মৎস্য ব্যবসায়ী, চাকুরীজীবী, প্রবাসী, ব্যবসায়ীদের নিয়ে এ কমিটি গঠন করেছে। কমিটিকে ভারসাম্যহীন ঘোষণা করে অবিলম্বে এই পকেট কমিটি বাতিল দাবি করে ত্যাগী, শিক্ষিত ও যোগ্যদেরকে নিয়ে কমিটি গঠনের জন্য বিএনপির ভারপ্রাপ্ত চেয়ারম্যান তারেক রহমানের হস্তক্ষেপ কামনা করেন। বক্তারা দেশনেত্রী বেগম খালেদা জিয়ার মুক্তি, কেন্দ্রীয় ছাত্রদলের সভাপতি রাজিব আহসানের নিঃশর্ত মুক্তি দাবী করেন।</body>
</article>
