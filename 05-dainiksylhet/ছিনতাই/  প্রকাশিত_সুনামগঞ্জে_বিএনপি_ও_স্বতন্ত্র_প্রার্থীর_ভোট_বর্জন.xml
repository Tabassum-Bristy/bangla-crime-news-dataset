<article>
  <headline>সুনামগঞ্জে বিএনপি ও স্বতন্ত্র প্রার্থীর ভোট বর্জন</headline>
  <url>http://dainiksylhet.com/details/123826</url>
  <published_at>  প্রকাশিত হয়েছে : ৫:৪৫:০৬,অপরাহ্ন ২৯ মার্চ ২০১৮</published_at>
  <category>ছিনতাই</category>
  <body>দৈনিকসিলেটডটকম: সুনামগঞ্জ পৌরসভার উপনির্বাচনের ভোট চলাকালে একাধিক ভোটকেন্দ্রে আওয়ামী লীগ ও স্বতন্ত্র প্রার্থীর সমর্থকদের মধ্যে সংঘর্ষের ঘটনা ঘটেছে। ক্ষমতাসীন দলের প্রার্থীর বিরুদ্ধে সন্ত্রাস, ব্যালটবাক্স ছিনতাই ও ভোট জালিয়াতির অভিযোগ এনে স্বতন্ত্র প্রার্থী দেওয়ান গনিউল সালাদীন ও বিএনপি প্রার্থী দেওয়ান সাজাউর রাজা সুমন নির্বাচন বর্জনের ঘোষণা দিয়েছেন।বৃহস্পতিবার উত্তর আরপিননগর ভোটকেন্দ্রে ব্যালট বাক্স ছিনতাই ও সংঘর্ষের ঘটনার প্রতিবাদে বিকেল সাড়ে তিনটায় স্বতন্ত্র মেয়র প্রার্থী দেওয়ান গনিউল সালাদীন নির্বাচন বর্জনের ঘোষণা দেন। এরপর পরই বিকেল চারটায় বিএনপি প্রার্থী স্বতন্ত্র প্রার্থীর চাচাতো ভাই দেওয়ান সাজাউর রাজা সুমনও নির্বাচন প্রত্যাখান করেন। জেলা বিএনপির দফতর সম্পাদক বাকের আহমদ এর সত্যতা নিশ্চিত করেছেন।এর আগে উত্তর আরপিননগর ভোটকেন্দ্রে ভোট চলাকালে আওয়ামী লীগ ও স্বতন্ত্র প্রার্থীর সমর্থকদের মধ্যে সংঘর্ষের ঘটনা ঘটে। এতে জাতীয় গোয়েন্দা সংস্থার উপপরিচালক, পুলিশসহ ১০ জন আহত হয়েছে। সংঘর্ষ নিয়ন্ত্রণে আনতে পুলিশ অন্তত ৪০ রাউন্ড টিয়ারশেল নিক্ষেপ করেছে। ২টা থেকে পৌনে তিনটা পর্যন্ত ধাওয়া পাল্টা ধাওয়ার ঘটনা ঘটে। এসময় স্ট্রাইকিং ফোর্সের গাড়িও ভাঙচুর করা হয়। ভোটগ্রহণ শুরু থেকেই দুই জনের সমর্থকদের মধ্যে উত্তেজনা ছিল। সকালে ভোটচলকালে ব্যালট বাক্স ছিনতাইয়ের অভিযোগ নিয়ে দুপক্ষের মধ্যে উত্তেজনা দেখা দেয়। দুপুরে দুই পক্ষ ধাওয়া পাল্টা ধাওয়া থেকে সংঘর্ষে জড়িয়ে পড়ে।সংঘর্ষের খবর পেয়ে স্ট্রাইকিং ফোর্স, র‌্যাব, বিজিবিসহ আইনশৃঙ্খলা রক্ষকারী বাহিনী জড়ো হয়। দুই পক্ষের ইটপাটকেল নিক্ষেপে জাতীয় গোয়েন্দা সংস্থার উপপরিচালক ইসমাইল হোসেন পলাশ, এক পুলিশ কনেস্টেবলসহ অন্তত ১০ জন আহত হয়। এ ঘটনায় কিছুক্ষণ ভোট বন্ধ থাকার পর বেলা ৩টা থেকে আবারও ভোটগ্রহণ শুরু হওয়ার পর পরই স্বতন্ত্র ও বিএনপি প্রার্থী নির্বাচন বর্জনের ঘোষণা দেন।এদিকে পুলিশ জানিয়েছে, আরপিন নগর সরকারি প্রাথমিক বিদ্যালয় কেন্দ্রে দুই পক্ষের সংঘর্ষে ১০ জন আহত হয়েছে। বিষয়টি নিশ্চিত করে সদর থানার ওসি মো. শহিদুল্লাহ বলেন, বৃহস্পতিবার বেলা ২টার দিকে আওয়ামী লীগের প্রার্থী নাদের বখত ও স্বতন্ত্র প্রার্থী দেওয়ান গনিউল সালাদিনের সমর্থকদের মধ্যে সংঘর্ষ বাধে। পরিস্থিতি নিয়ন্ত্রণের চেষ্টা করলে পুলিশের সঙ্গেও সালাদিনের সমর্থকদের সংঘর্ষ হয়। সংঘর্ষে অন্তত ১০ জন আহত হয়েছে।ব্যালট পেপার ছিনতাইয়ের বিষয়টি নিশ্চিত করে উত্তর আরপিননগর ভোটকেন্দ্রের প্রিসাইডিং অফিসার মো. শফিকুল ইসলাম খন্দকার বলেন, কে বা কারা এসে ৪০ পৃষ্ঠার একটি ব্যালট বই ছিনতাই করে নিয়ে গেছে। বইটি উদ্ধারের চেষ্টা চলছে।</body>
</article>
