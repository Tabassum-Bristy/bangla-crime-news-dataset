<article>
  <headline>বানিয়াচংয়ে বন্দুকযুদ্ধে ডাকাত ঝিলকি নিহত</headline>
  <url>http://dainiksylhet.com/details/104438</url>
  <published_at>  প্রকাশিত হয়েছে : ৩:৪৭:০০,অপরাহ্ন ০৩ আগস্ট ২০১৭</published_at>
  <category>ছিনতাই</category>
  <body>হবিগঞ্জ সংবাদদাতা হবিগঞ্জের বানিয়াচংয়ে আলোচিত কুখ্যাত ডাকাত সর্দার বহু অপকর্মের হোতা সাইফুল ইসলাম ওরফে ঝিলকি (৩২) পুলিশের সাথে বন্দুকযুদ্ধে নিহত হয়েছে। নিহত ঝিলকি বানিয়াচং সদরের মাদারীটুলা গ্রামের মতিউর রহমানের পুত্র। বৃহস্পতিবার (৩ আগষ্ট)রাত সাড়ে তিনটার দিকে বানিয়াচং শিবপাশা রোডের আঞ্জইন ব্রিজের পশ্চিম পাশে পুলিশের সাথে বন্দুক যুদ্ধে নিহত হয় ডাকাত ঝিলকি। পুলিশ জানায়,নিহত ঝিলকির বিরুদ্ধে হত্যা,ডাকাতি,চুরি-ছিনতাইসহ প্রায় ডজনখানেক মামলার পরোয়ানা রয়েছে। পুলিশের গ্রেফতার এড়ানোর জন্য সে কাগাপাশা ইউনিয়নের ইউছুফপুর গ্রামের নদীর পাশে তার এক আত্মীয় বাড়িতে আশ্রয় নেয়। গোপন সংবাদের ভিত্তিতে বানিয়াচং থানার ওসি মোজাম্মেল হকের নেতৃত্বে একদল পুলিশ গতকাল বুধবার বেলা আড়াইটার দিকে ওই বাড়িটি ঘেরাও করে। এ সময় ঘর থেকে ডাকাত ঝিলকি পুলিশকে লক্ষ্য করে গুলিবর্ষণ করে। পুলিশ ও পাল্টা গুলি করে কৌশলে তাকে আটক করে। সন্ধ্যার দিকে একই গ্রাম থেকে আরও দুই ডাকাততে গণধোলাই দিয়ে পুলিশের হাতে সোপর্দ করে জনতা। আটক ঝিলকিকে নিয়ে অস্ত্র উদ্ধারে বানিয়াচং শিবপাশা রোডের আঞ্জইনে অভিযান চালায় পুলিশ। সেখানে পুলিশ পৌছা মাত্রই আগ থেকে ওঁৎ পেতে থাকা ডাকাতদল ঝিলকি কে ছিনিয়ে নেওয়ার জন্য পুলিশের উপর আক্রমন চালায়। একপর্যায়ে উভয়পক্ষের গোলাগুলিতে ডাকাত ঝিলকি ঘটনাস্থলেই নিহত হয়। এদিকে কুখ্যাত ডাকাত ঝিলকি নিহত হওয়ায় খবরে পুরো এলাকায় আনন্দের বন্যা বইছে। স্বস্তি নেমে এসেছ জনমনে।</body>
</article>
