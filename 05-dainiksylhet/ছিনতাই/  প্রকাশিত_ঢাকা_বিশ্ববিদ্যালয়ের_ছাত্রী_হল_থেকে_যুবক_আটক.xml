<article>
  <headline>ঢাকা বিশ্ববিদ্যালয়ের ছাত্রী হল থেকে যুবক আটক</headline>
  <url>http://dainiksylhet.com/details/115581</url>
  <published_at>  প্রকাশিত হয়েছে : ১২:২১:৩৯,অপরাহ্ন ২১ ডিসেম্বর ২০১৭</published_at>
  <category>ছিনতাই</category>
  <body>দৈনিকসিলেটডেস্ক:ঢাকা বিশ্ববিদ্যালয়ের রোকেয়া হল থেকে এক যুবককে আটক করা হয়েছে। ওই যুবক নেশাগ্রস্ত বলে জানা গেছে। বিশ্ববিদ্যালয়ের প্রক্টরিয়াল টিমের সদস্যরা তাকে আটক করে পুলিশের কাছে সোপর্দ করেছে।২০ ডিসেম্বর, বুধবার রাতে এ ঘটনা ঘটে। আটক যুবকের গ্রামের বাড়ি ফরিদপুর জেলায়। তবে প্রাথমিক জিজ্ঞাসাবাদে ওই যুবক নিজের নাম জানাননি। তাকে নীলক্ষেত পুলিশ ফাঁড়িতে হস্তান্তর করা হয়েছে।হল সূত্রে জানা গেছে, আটক হওয়া ওই যুবক হেরোইন খেয়ে নেশাগ্রস্ত অবস্থায় রোকেয়া হলে ঢুকে পড়েন। ছাত্রীরা ওই যুবককে উত্তম-মধ্যম দিয়ে প্রক্টরিয়াল টিমের হাতে সোপর্দ করে। পরে প্রক্টর অফিস থেকে তাকে নীলক্ষেত পুলিশ ফাঁড়ির উপপরিদর্শক (এসআই) সাহেব আলীর কাছে তুলে দেয়া হয়।যুবকটি নেশাগ্রস্ত অবস্থায় বিশ্ববিদ্যালয়ের রোকেয়া হলের পূর্বপাশ দিয়ে ভেতরে প্রবেশ করেছে বলে জানান এসআই সাহেব আলী। তিনি বলেন, ছাত্রীরা তাকে আটকের পর প্রক্টরিয়াল টিমের সদস্যদের হাতে তুলে দেয়। পরে ওই যুবককে আমার কাছে হস্তান্তর করা হয়। আটকের পরে তাকে মারধর করা হয়েছিল। তাই আমরা তাকে ঢাকা মেডিকেল কলেজ হাসপাতালে প্রাথমিক চিকিৎসার জন্য পাঠিয়েছি।এ ঘটনার পর বিশ্ববিদ্যালয়ের শিক্ষার্থীরা ক্ষোভ প্রকাশ করেছেন। বিশ্ববিদ্যালয় ক্যাম্পাসে নেশাগ্রস্থ ও মাদকচক্রের অনুপ্রবেশের বিষয় উল্লেখ করে অনেকেই ক্ষোভ প্রকাশ করেছেন। বহিরাগত ও ছিনতাইকারী মুক্ত ক্যাম্পাসের দাবি জানিয়ে অনেকেই সামাজিক যোগাযোগ মাধ্যম ফেসবুকে মতামত জানিয়েছেন।</body>
</article>
