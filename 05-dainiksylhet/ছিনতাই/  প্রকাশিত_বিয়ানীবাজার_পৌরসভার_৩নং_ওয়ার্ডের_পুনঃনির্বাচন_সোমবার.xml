<article>
  <headline>বিয়ানীবাজার পৌরসভার ৩নং ওয়ার্ডের পুনঃনির্বাচন সোমবার</headline>
  <url>http://dainiksylhet.com/details/97817</url>
  <published_at>  প্রকাশিত হয়েছে : ১০:০৭:৫৫,অপরাহ্ন ০৭ মে ২০১৭</published_at>
  <category>ছিনতাই</category>
  <body>বিয়ানীবাজার সংবাদদাতা: গত ২৫ এপ্রিল প্রথমবারের মতো অনুষ্ঠিত বিয়ানীবাজার পৌরসভা নির্বাচনে ৩নং ওয়ার্ডের ভোট বাতিল করে নির্বাচন কমিশন। দুই কাউন্সিলর প্রার্থীর সমর্থকদের মধ্যে সংঘর্ষ ও ব্যালেট ছিনতাই এবং জাল ভোটের অভিযোগে বাতিল হওয়া ঐ কেন্দ্রের পুনঃনির্বাচন কড়া নিরাপত্তা ব্যবস্থার মধ্য দিয়ে আজ সোমবার অনুষ্ঠিত হচ্ছে। উক্ত পুনঃনির্বাচন স্থগিত চেয়ে উচ্চ আদালতে দায়ের করা জগ প্রতীকের স্বতন্ত্র প্রার্থী তফজ্জুল হোসেনের (৬২৮৫/২০১৭) রিটটি খারিজ করে দিয়েছেন মাননীয় আদালত। তবে অপর ৪টি ওয়ার্ডে পুনঃনির্বাচন চেয়ে তফজ্জুল হোসেনের দায়ের করা অপর (৬১৫৫/২০১৭) একটি রিট গত ২মে শুনানি শেষে মাননীয় আদালত নির্বাচন কমিশনকে প্রয়োজনীয় নির্দেশনা প্রদান করেছেন। সকল জল্পনা-কল্পনা শেষে ঘোষিত তারিখ অনুযায়ী আজ ভোট গ্রহণ হচ্ছে বিয়ানীবাজার পৌরসভার ৩নং ওয়ার্ড কসবা সরকারী প্রাথমিক বিদ্যালয় কেন্দ্রে। এ ওয়ার্ডে মোট ভোটার সংখ্যা ৩৩৮৮টি। বাতিল হওয়া ২৫ এপ্রিলের নির্বাচনে ঐ কেন্দ্রে কাস্টিং ভোটের সংখ্যা ছিল ২৫১০টি। ৮টি ওয়ার্ডের ৯টি কেন্দ্রের বেসরকারি ভাবে ঘোষিত ফলাফলে ১৫৪ ভোট পেয়ে মেয়র পদে এগিয়ে রয়েছেন বিএনপি মনোনীত ধানের শীষের প্রার্থী আবু নাসের পিন্টু। তার প্রাপ্ত ভোট ৩৬২৫টি। নিকটতম প্রতিদ্বন্দ্বি আওয়ামী লীগ মনোনীত নৌকা প্রতীকের প্রার্থী আব্দুস শুকুরের প্রাপ্ত ভোট ৩৪৭১টি। এছাড়া প্রতিদ্বন্দ্বিতায় ৩য় স্থানে রয়েছেন জগ প্রতীকের স্বতন্ত্র মেয়র প্রার্থী তফজ্জুল হোসেন। তার প্রাপ্ত ভোট ৩৩০৪টি। মেয়র পদে ৮জন  প্রার্থী প্রতিদ্বন্দ্বিতায় থাকলেও ৩নং ওয়ার্ডের পুনঃনির্বাচনে ১ম, ২য় ও ৩য় স্থানে থাকা ৩ প্রার্থী ছাড়া অন্য প্রার্থীরা এখন আর নির্বাচনী মাঠে নেই বললেই চলে। ৩নং ওয়ার্ডটি নৌকা প্রতীকের আব্দুস শুকুর’র নিজ এলাকা ও নৌকার নিরঙ্কুশ ভোটার অধ্যুষিত। তাই এ ওয়ার্ডের পুনঃনির্বাচনে বড় ধরনের কোন অঘটন না ঘটলে আওয়ামী লীগের নৌকা প্রতীকের প্রার্থী আব্দুস শুকুর বিপুল ভোটে বিজয়ী হবেন। ফলে আপাতত ধানের শীষের প্রার্থীর সাথে ১৫৪ ভোটে পিছিয়ে থাকা ব্যবধান গুছিয়ে বিয়ানীবাজার পৌরসভার নির্বাচিত প্রথম মেয়র হচ্ছেন আব্দুস শুকুর এ বিষয়ে বিপরীত বলয়ের সমর্থকদেরও সন্দেহ নেই। এদিকে, পুনঃনির্বাচন অনুষ্ঠিত হওয়া ৩নং ওয়ার্ডে কাউন্সিলর পদে প্রতিদ্বন্দ্বিতা করছেন ৯জন প্রার্থী। তারা হচ্ছেন, সাহাব উদ্দিন পাঞ্জাবী প্রতীক, কবির আহমদ ডালিম প্রতীক, আতিক উদ্দিন গাজর প্রতীক, ইসলাম উদ্দিন আহমদ পানির বোতল, মছমন উদ্দিন আহমদ উট পাখি, মানিক আহমদ ব্রিজ প্রতীক, মাহমুদ ছামী টেবিল ল্যাম্প প্রতীক, মোঃ আব্বাছ উদ্দিন টিউব লাইট প্রতীক ও মোঃ লোকমান হোসেন ব¬্যাক বোর্ড প্রতীক। তন্মধ্যে, সাহাব উদ্দিন পাঞ্জাবী প্রতীক ও কবির আহমদ ডালিম প্রতীকের প্রার্থী এগিয়ে রয়েছেন ভোটের মাঠে। এছাড়া উক্ত ওয়ার্ডের ভোট বাতিল হওয়ায় ১, ২ ও ৩নং সাধারণ ওয়ার্ড নিয়ে গঠিত সংরক্ষিত (মহিলা) ১নং ওয়ার্ডের কাউন্সিলর পদের চূড়ান্ত ফলাফলও আটকে ছিল। ১নং সংরক্ষিত ওয়ার্ডের মহিলা কাউন্সিলর পদে প্রতিদ্বন্দ্বিতা করছেন ২জন প্রার্থী। ১ ও ২ নং সাধারণ ওয়ার্ডের বেসরকারিভাবে ঘোষিত ফলাফলে সংরক্ষিত ওয়ার্ডের কাউন্সিলর প্রার্থী অটোরিক্সা প্রতীকের মরিয়ম বেগম ২৬৮০ ভোট পেয়ে সুস্পষ্ট ব্যবধানে এগিয়ে রয়েছেন। তার নিকটতম প্রার্থী আনারস প্রতীকে রাবেয়া বেগমের প্রাপ্ত ভোট ৩৫৫টি। তাই সংরক্ষিত এ ওয়ার্ডে মহিলা কাউন্সিলর পদে মরিয়ম বেগমের জয়লাভ এখন আনুষ্ঠানিকতা মাত্র। জানা যায়, জগ প্রতীকের স্বতন্ত্র মেয়র প্রার্থী তফজ্জুল হোসেন সুপ্রীম কোর্টের হাইকোর্ট বিভাগে গত ২মে মঙ্গলবার (৬১৫৫/২০১৭) একটি রীট পিটিশন দায়ের করেন। দায়েরকৃত রীটে তিনি ৫, ৬, ৭ ও ৮নং ওয়ার্ডের ৫টি কেন্দ্রে ২৫ এপ্রিল অনুষ্ঠিত নির্বাচনে জাল ভোট প্রদান সহ নানা অনিয়মের অভিযোগ এনে উক্ত ওয়ার্ডগুলোতে পুনঃনির্বাচনের আর্জি জানান। ঐ দিন শুনানি শেষে মাননীয় আদালত নির্বাচন কমিশনকে প্রয়োজনীয় নির্দেশনা প্রদান করেন। এছাড়া ৩নং ওয়ার্ডের ঘোষিত ৮মে তারিখের পুনঃনির্বাচন স্থগিত চেয়ে (৬২৮৫/২০১৭) অপর একটি রীট পিটিশন দায়ের করেন তিনি। ৬২৮৫/২০১৭নং রীট পিটিশনটির শুনানি ৭ মে সুপ্রীম কোর্টের হাইকোর্ট ডিভিশনে অনুষ্ঠিত হয়।  মাননীয় বিচারপতি নাঈমা হায়দার ও বিচারপতি আবু তাহের মোহাম্মদ সাইফুর রহমানের যৌথ বেঞ্চ শুনানি শেষে রীটটি খারিজ করে দেন। তাই ৩নং ওয়ার্ডের পুনঃনির্বাচন ঘোষিত তারিখে অনুষ্ঠিত হচ্ছে। তবে ২ মে ৬১৫৫/২০১৭ রিটটি শুনানি শেষে মাননীয় আদালত কর্তৃক প্রদত্ত নির্দেশনা ও নির্বাচন কমিশনের জবাবের পরবর্তী পদক্ষেপ কি হবে তা এখনো পরিষ্কার নয়</body>
</article>
