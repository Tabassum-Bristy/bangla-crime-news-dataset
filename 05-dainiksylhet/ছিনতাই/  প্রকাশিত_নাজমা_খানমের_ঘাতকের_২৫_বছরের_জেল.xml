<article>
  <headline>নাজমা খানমের ঘাতকের ২৫ বছরের জেল</headline>
  <url>http://dainiksylhet.com/details/144779</url>
  <published_at>  প্রকাশিত হয়েছে : ৯:২৩:০০,অপরাহ্ন ১৩ ডিসেম্বর ২০১৮</published_at>
  <category>ছিনতাই</category>
  <body>এনআরবি নিউজ, নিউইয়র্ক থেকে : নিউইয়র্কে বাংলাদেশী নাজমা খানম (৬০) কে ছুরিকাঘাতে হত্যার দায়ে ইয়োনাতান গেলভেজ-ম্যারিন (২৫)এর ২৫ বছর থেকে যাবজ্জীবন কারাদন্ড হলো। ১১ ডিসেম্বর কুইন্স সুপ্রিম কোর্টের জজ মাইকেল বি এলোইস এ রায় ঘোষণা করেন। উল্লেখ্য, একই আদালতে গত ২৬ অক্টোবর এই ঘাতককে সেকেন্ড ডিগ্রির মার্ডার, ছিনতাইয়ের চেষ্টা এবং বেআইনী অস্ত্র বহনের দায়ে দোষী সাব্যস্ত করা হয়েছিল। এর সিদ্ধান্ত দেয়া হয় সপ্তাহব্যাপী জুরি ট্রায়ালের পর। দন্ড প্রদানের তথ্য জানান কুইন্স ডিস্ট্রিক্ট এটর্নী রিচার্ড এ ব্রাউন। তিনি এ সময় উল্লেখ করেন, ২০১৬ সালের ৩১ আগস্ট সন্ধ্যা সোয়া ৯টায় স্বামী ৬৭ বছর বয়েসী শামসুল আলম খানের সাথে পায়ে হেঁটে জ্যামাইকার হিলসাইড এভিনিউ থেকে নরম্যাল রোড ধরে বাসায় ফেরার সময় দুর্বৃত্ত কর্তৃক আক্রান্ত হন। সে সময় তার স্বামী অর্ধ শত ফুট আগে হাঁটছিলেন। আধোঁ অন্ধকারে দুর্বৃত্তটি তার কাছে যা আছে সব দিয়ে দিতে বলে। নাজমা খানম তা দিতে অস্বীকার করলেই বুকে ছুরিকাঘাত করা হয়। এক পর্যায়ে ইয়োনাতান পালাতে সক্ষম হয়। নাজমা খানমের আর্ত-চিৎকারে তার স্বামী কাছে গিয়েই হতভম্ব হন এবং ৯১১ এ ফোন করেন। তাকে নেয়া হয় নিকটস্থ কুইন্স হাসপাতালে। জরুরী বিভাগের চিকিৎসকরা তাকে মৃত ঘোষণা করেন। ৩দিন পর পুলিশ ঘাতককে গ্রেফতারে সক্ষম হয়। ডিস্ট্রিক্ট এটর্নী ব্রাউন বলেন, অসহায় একজন নারীকে এভাবে হত্যার মত বর্বরোচিত ঘটনা দ্বিতীয়টি হতে পারে না। এজন্যে ঘাতককে সর্বোচ্চ শাস্তি দেয়া হয়েছে।</body>
</article>
