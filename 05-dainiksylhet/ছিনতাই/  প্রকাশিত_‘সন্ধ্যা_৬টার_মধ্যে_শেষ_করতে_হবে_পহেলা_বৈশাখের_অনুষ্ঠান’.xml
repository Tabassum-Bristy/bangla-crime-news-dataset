<article>
  <headline>‘সন্ধ্যা ৬টার মধ্যে শেষ করতে হবে পহেলা বৈশাখের অনুষ্ঠান’</headline>
  <url>http://dainiksylhet.com/details/153091</url>
  <published_at>  প্রকাশিত হয়েছে : ৪:২৩:৩৪,অপরাহ্ন ০৩ এপ্রিল ২০১৯</published_at>
  <category>ছিনতাই</category>
  <body>দৈনিকসিলেটডেস্ক: স্বরাষ্ট্রমন্ত্রী আসাদুজ্জামান খাঁন কামাল বলেছেন, পহেলা বৈশাখের অনুষ্ঠান সন্ধ্যা ছয়টার মধ্যে শেষ করতে হবে। মঙ্গল শোভযাত্রায় মুখোশ পরা যাবে না। বাঁশিও বাজানো যাবে না। আজ সচিবালয়ে আয়োজিত পহেলা বৈশাখ নিয়ে নিরাপত্তা সংক্রান্ত সংবাদ সম্মেলনে তিনি এসব কথা বলেন।স্বরাষ্ট্রমন্ত্রী বলেন, সেদিন পুরো ঢাকা শহর নিরাপত্তার চাদরে ঢাকা থাকবে। এবারের মঙ্গল শোভাত্রায়ও পুলিশ কর্ডন দিয়ে নিরাপত্তা দেয়া হবে। কোনো ধরনের মুখোশ পরা যাবে না। তবে মুখোশ হাতে ধরে রাখা যাবে, বাঁশি বাজানো যাবে না। তবে পহেলা বৈশাখ নিয়ে কোনো নাশকতার আশঙ্কা নেই বলেও জানান তিনি।আসাদুজ্জামান খাঁন কামাল বলেন, পহেলা বৈশাখের অনুষ্ঠানে গোয়েন্দা, পুলিশ, র‌্যাবসহ নিরাপত্তারক্ষাকারী বাহিনী তৎপর রয়েছে। একইসঙ্গে এই নিরাপত্তার অংশ হিসেবে ঢাকা বিশ্ববিদ্যালয় এলাকায় অনুষ্ঠানের আগের দিন অর্থাৎ ১৩ই এপ্রিল বিকাল থেকে বিশ্ববিদ্যালয়ের স্টিকার ছাড়া কোনো গাড়ি প্রবেশ করতে দেয়া হবে না।নিরাপত্তার স্বার্থে হাতিরঝিলে নৌ পুলিশ, সাদা পোশাকের পুলিশ থাকবে জানিয়ে স্বরাষ্ট্রমন্ত্রী বলেন, যৌনহয়রানি ও ছিনতাই প্রতিরোধে আইনশৃঙ্খলা রক্ষাকারী বাহিনীর পাশাপাশি থাকবে ভ্রাম্যমাণ আদালত। পহেলা বৈশাখের দিন নিরবচ্ছিন্ন বিদ্যুৎ থাকবে বলেও তিনি জানান।পহেলা বৈশাখকে কেন্দ্র করে সামাজিক যোগাযোগ মাধ্যম ফেসবুকে কোনো ধরনের উসকানি যেন না ছড়াতে পারে, সেজন্য সামাজিক যোগাযোগ মাধ্যম মনিটরিং করা হবে বলেও জানান স্বরাষ্ট্রমন্ত্রী।।</body>
</article>
