<article>
  <headline>পিস্তল নিয়ে শাহজালাল বিমানবন্দরের স্ক্যানিং মেশিন পার হলেন ইলিয়াস কাঞ্চন</headline>
  <url>http://dainiksylhet.com/details/150385</url>
  <published_at>  প্রকাশিত হয়েছে : ১১:৩৩:০৪,অপরাহ্ন ০৬ মার্চ ২০১৯</published_at>
  <category>ছিনতাই</category>
  <body>নিউজ ডেস্ক:: চট্টগ্রামে বিমান ছিনতাই-চেষ্টার ঘটনায় প্রাপ্ত খেলনা পিস্তলের তদন্ত শেষ না হতেই এবার আসল পিস্তল নিয়ে হযরত শাহজালাল আন্তর্জাতিক বিমানবন্দরে বিনা বাধায় স্ক্যানিং মেশিন পার হলেন চিত্রনায়ক ইলিয়াস কাঞ্চন।মঙ্গলবার বিকেলে নভোএয়ারের ভিকিউ-৯০৯ ফ্লাইটে শাহজালাল বিমানবন্দর হয়ে চট্টগ্রামে যাচ্ছিলেন ইলিয়াস কাঞ্চন। এ সময় মনের অজান্তে তিনি তার ব্যাগে থাকা লাইসেন্স করা পিস্তলটি বাসায় রেখে আসতে ভুলে যান বলে জানান।নভোএয়ারের বুকিং কাউন্টারে গিয়ে ইলিয়াস কাঞ্চন জানান, তার সঙ্গে ৯ এমএম পিস্তল আর ১০ রাউন্ড গুলি তিনি ভুলে নিয়ে এসেছেন।বিমানবন্দরের বেহাল অবস্থার বিবরণ দিতে গিয়ে তিনি বলেন, শাহজালাল আন্তর্জাতিক বিমানবন্দরে দুই দফা ব্যাগ ও দেহ তল্লাশি করেছে। কিন্তু কোন কারণে পিস্তলটা শো করল না, আমি পরে তাজ্জব হয়ে গেলাম।মনের অজান্তে নিয়ে আসা পিস্তলটির বিষয়ে পরে তিনি বিমানবন্দরের নিরাপত্তা বিভাগকে জানান।তাৎক্ষণিক শাহজালাল কর্তৃপক্ষ চিত্রনায়ক ইলিয়াস কাঞ্চনের কাছে দুঃখ প্রকাশ করে।উল্লেখ্য, গত ২৪ ফেব্রুয়ারি বিকেলে ঢাকা থেকে ছেড়ে যাওয়া দুবাইগামী বিজি-১৪৭ ফ্লাইটে খেলনা পিস্তল নিয়ে উঠে বিমান ‘ছিনতাইয়ের’ চেষ্টা করেন পলাশ আহমেদ নামে এক যুবক।তখন তার সঙ্গে থাকা খেলনা পিস্তলটি ধরা পড়েনি শাহজালালের স্ক্যানিং মেশিনে। বিষয়টি নিয়ে তদন্ত শুরু করেছে চট্টগ্রাম মেট্রোপলিটন পুলিশের (সিএমপি) কাউন্টার টেরোরিজম ইউনিট।</body>
</article>
