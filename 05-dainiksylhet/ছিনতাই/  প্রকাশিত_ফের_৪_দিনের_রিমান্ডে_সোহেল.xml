<article>
  <headline>ফের ৪ দিনের রিমান্ডে সোহেল</headline>
  <url>http://dainiksylhet.com/details/138885</url>
  <published_at>  প্রকাশিত হয়েছে : ৫:৩৩:৪৮,অপরাহ্ন ২৫ সেপ্টেম্বর ২০১৮</published_at>
  <category>ছিনতাই</category>
  <body>দৈনিকসিলেটডেস্ক:  পুলিশের কাজে বাধা দেয়ার ঘটনায় রাজধানীর রমনা থানায় দায়ের করা মামলায় বিএনপির যুগ্ম মহাসচিব ও ঢাকা মহানগর বিএনপির (দক্ষিণ) সভাপতি হাবীব-উন-নবী খান সোহেলের ৪ দিনের রিমান্ড মঞ্জুর করেছেন আদালত। এর আগে ৫ দিনের রিমান্ড শেষে মঙ্গলবার তাকে সিএমএম আদালতে তোলা হয়।এ সময় রমনা থানায় দায়ের করা মামলার সুষ্ঠু তদন্তের জন্য সোহেলের ১০ দিনের রিমান্ডের আবেদন করেন ডিবি পুলিশের এসআই সাইফুল ইসলাম খান। অপরদিকে তার আইনজীবী জামিনের আবেদন করেন।শুনানি শেষে ঢাকা মহানগর হাকিম আহসান হাবীব ৪ দিনের রিমান্ড মঞ্জুর করেন।জানুয়ারি মাসে হাইকোর্টের সামনে পুলিশের গাড়িতে হামলা করে আসামি ছিনতাইয়ের ঘটনায় শাহবাগ থানায় করা মামলায় এর আগে ৫ দিনের রিমান্ডে ছিলেন সোহেল। গত ১৯ সেপ্টেম্বর তার রিমান্ড মঞ্জুর করেন আদালত।উল্লেখ্য, এর আগে গত ১৮ সেপ্টেম্বর সন্ধ্যায় তাকে রাজধানীর গুলশান এলাকা থেকে গ্রেফতার করে পুলিশ। সোহেলের বিরুদ্ধে নাশকতাসহ বিভিন্ন অভিযোগে অর্ধশতাধিক মামলা রয়েছে। এ জন্য দীর্ঘদিন আত্মগোপনেও ছিলেন তিনি। তাকে ধরতে তার শান্তিনগরের বাড়িতে একাধিকবার তল্লাশি চালিয়েও ব্যর্থ হয় পুলিশ।গত ১ সেপ্টেম্বর নয়াপল্টনে দলের কেন্দ্রীয় কার্যালয়ের সামনে জনসভায় প্রকাশ্যে দেখা গিয়েছিল সোহেলকে। বিএনপির ৪০তম প্রতিষ্ঠাবার্ষিকীর ওই জনসভায় বক্তব্যও দিয়েছিলেন তিনি।</body>
</article>
