<article>
  <headline>সিলেট-২ আসনে মায়ের সাথে এবার প্রার্থী হলেন ইলিয়াসপুত্র আবরার</headline>
  <url>http://dainiksylhet.com/details/142724</url>
  <published_at>  প্রকাশিত হয়েছে : ১১:১৩:০৮,অপরাহ্ন ১৬ নভেম্বর ২০১৮</published_at>
  <category>অপহরণ</category>
  <body>দৈনিকসিলেটডেস্ক: সিলেট-২ (বিশ্বনাথ-ওসমানীনগর ও বালাগঞ্জের একাংশ) আসনে মায়ের পর এবার বিএনপির প্রার্থী হয়েছেন নিখোঁজ বিএনপি নেতা এম ইলিয়াস আলীর বড় ছেলে যুক্তরাজ্য প্রবাসী ব্যারিস্টার আবরার ইলিয়াস। এর আগে এম ইলিয়াস আলীর স্ত্রী তাহসিনা রুশদীর লুনা একই আসন থেকে মনোনয়নপত্র সংগ্রহ করেন।বৃহস্পতিবার বিকেলে বিএনপির কেন্দ্রীয় কার্যালয়ে নেতাকর্মীদের নিয়ে মনোনয়নপত্র দুটি জমা দিয়েছেন আবরার ইলিয়াস। মনোনয়ন প্রত্যাশী ও তাদের সঙ্গে আগত নেতাকর্মীদের ভিড়ের কারণে কার্যালয়ে ঢোকেননি আবরারের মা তাহসিনা রুশদীর লুনা। তাদের সঙ্গে আগত সিলেট বিএনপি ও অঙ্গসংগঠনের নেতাকর্মীদের নিয়ে লুনা ওই সময় কার্যালয়ের নিচে অবস্থান করছিলেন।স্থানীয় বিএনপি নেতাকর্মীরা জানান, মায়ের সঙ্গে ডামি প্রার্থী হিসেবে আবরার ইলিয়াস মনোনয়নপত্র জমা দিয়েছেন। তাদের মা-ছেলের মধ্যে মনোনয়ন পাওয়া না পাওয়া নিয়ে কোনো প্রতিযোগিতা নেই।এম ইলিয়াস আলী ২০০১-২০০৬ সাল পর্যন্ত সংসদ সদস্য ছিলেন। ২০১০ সালে বিএনপির সাংগঠনিক সম্পাদক হিসেবে নির্বাচিত হন তিনি। ২০১২ সালের ১৭ এপ্রিল রাজধানী ঢাকার ডিএসও এলাকা থেকে মধ্যরাতে তিনি ও তার গাড়িচালক আনসার আলী নিখোঁজ হন।বিএনপির অভিযোগ, বিরোধীদের দমন নিপীড়নের অংশ হিসেবে আওয়ামী লীগের নিরাপত্তা বাহিনী তাদের অপহরণ করেছে। কিন্তু সরকার সে দাবি বারবার অস্বীকার করে আসছে।</body>
</article>
