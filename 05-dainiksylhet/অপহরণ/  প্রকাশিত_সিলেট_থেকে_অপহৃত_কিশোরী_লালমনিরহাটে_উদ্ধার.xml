<article>
  <headline>সিলেট থেকে অপহৃত কিশোরী লালমনিরহাটে উদ্ধার</headline>
  <url>http://dainiksylhet.com/details/96259</url>
  <published_at>  প্রকাশিত হয়েছে : ৭:৩১:২৮,অপরাহ্ন ২০ এপ্রিল ২০১৭</published_at>
  <category>অপহরণ</category>
  <body>দৈনিকসিলেটডেস্ক: সিলেট থেকে অপহৃত রুমানা আক্তার (১৬) নামে এক কিশোরীকে লালমনিরহাটের হাতীবান্ধায় উদ্ধার করেছে বিজিবি। দেশের বৃহত্তম সেচ প্রকল্প তিস্তা ব্যারাজের চর এলাকা থেকে তাকে উদ্ধার করে বৃহস্পতিবার তার বাবার নিকট হস্তান্তর করেছে বিজিবি। রুমানা আক্তার সিলেটের বিয়ানিবাজার উপজেলার খাটাবারা ইউনিয়নের ঘাতগঞ্জ গ্রামের আসাদ আলীর মেয়ে বলে জানা গেছে।রুমানার পিতা আসাদ আলী বলেন, গত ১১ এপ্রিল আমার মেয়েকে সিলেট থেকে কিছু দুর্বৃত্ত অপহরণ করে। বিভিন্নভাবে খবর নিয়ে জানতে পারি আমার মেয়েকে তিস্তা ব্যারাজের সীমান্তবর্তী চর এলাকায় আটকিয়ে রাখা হয়েছে। পরে আমি স্থানীয় পাটগ্রাম নবীনগর বর্ডার গার্ড বাংলাদেশ (বিজিবি) ক্যাম্পের শরণাপন্ন হই এবং পাশ্ববর্তী ডিমলা থানায় একটি সাধারণ ডাইরী করি। বিজিবি আমার মেয়েকে উদ্ধার করে বৃহস্পতিবার আমার নিকট হস্তান্তর করেছে। আমি মামলার প্রস্তুতি নিচ্ছি। পাটগ্রাম উপজেলার নবীনগর বিজিবি ক্যাম্পের কোম্পানী কমান্ডার সুবেদার জালাল খান বলেন, মেয়েটিকে উদ্ধার করে বৃহস্পতিবার তার বাবার হাতে তুলে দেয়া হয়েছে।ডিমলা থানার ওসি মোয়াজ্জেন হোসেন অপহৃত রুমানা আক্তার উদ্ধারের সত্যতা নিশ্চিত করে বলেন, মেয়েটির বাবা ডিমলা থানায় একটি সাধারণ ডায়েরি করছেন। উদ্ধারের পর তারা এখন বিয়ানিবাজার থানায় মামলা করবেন বলে জানিয়েছেন।</body>
</article>
