<article>
  <headline>টিউশন শিক্ষিকা থেকে রাতারাতি কোটিপতি</headline>
  <url>http://dainiksylhet.com/details/139809</url>
  <published_at>  প্রকাশিত হয়েছে : ১২:২৬:২৮,অপরাহ্ন ০৭ অক্টোবর ২০১৮</published_at>
  <category>অপহরণ</category>
  <body> দৈনিকসিলেটডেস্ক: ১৫ বছর আগে স্বামীকে অপহরণ করা হয়। এরপর তিনি আর ফিরে আসেননি। বেঁচে থাকার তাগিদে শুরু করেন টিউশনি। শুরু হয় জীবনযুদ্ধ। এখন তিনি কোটি টাকার মালিক। সঙ্গে নতুন গাড়ি। সুপারস্টার অমিতাভ বচ্চন সঞ্চালিত ভারতের জনপ্রিয় টিভি অনুষ্ঠান কৌন বানেগা ক্রোড়পতি সিজন ১০-এর প্রথম হয়ে কোটিপতি হয়েছেন ভারতের গুয়াহাটির টিউশন শিক্ষিকা বিনীতা জৈন।সম্প্রতি ভারতীয় সংবাদমাধ্যম ইন্ডিয়ান এক্সপ্রেস ডটকমের সঙ্গে কথা বলেছেন বিনীতা। ক্রোড়পতি সিজন নিয়ে আসামের এই বাসিন্দা বলেন, ‘আমি এটা চিন্তাও করতে পারিনি। ভাবতেই পারিনি যে, কোটিপতি হয়ে যাব, টপ অব দ্য ওয়ার্ল্ড মনে হচ্ছে নিজেকে। আমার জীবনে লাইমলাইটের আলোয় কোনোদিনই ছিল না।’বিগ বির সঙ্গে দেখা করার অভিজ্ঞতা নিয়ে কথা বলতে গিয়ে বিনীতা বলেন, ‘আমিও তো স্টার-স্ট্রাক হয়ে গিয়েছিলাম। ফাস্টেট ফিঙ্গার রাউন্ডে তো আমার আঙুলও সরছিল না। আস্তে আস্তে নিজেকে বুঝিয়েছিলাম যে, এখানে তুমি একটা খেলার জন্য এসেছো কিন্তু (হাসি)। উনি অত্যন্ত ভদ্র লোক।’জেতার রহস্য কী, তা নিয়ে এই শিক্ষিকা বলেন, ‘আমার মনে হয় জানবার খিদে। সময়ের সঙ্গে এটা বাড়ে, যতটা তুমি চাইবে। আমার সবকিছু জানতে ভালো লাগে।’হট সিটে বসে বিনীতা নিজের ব্যক্তিগত জীবনের কথাও বলেন। ১৫ বছর আগে তার স্বামীকে অপহরণ করা হয়। এরপর তিনি আর ফিরে আসেননি। এই ঘটনা তাকে আরও শক্ত হতে সাহায্য করেছে। তিনি বলেন, ‘যা কিছু ঘটেছে, তার ফলে আমায় হতাশা গ্রাস করেছিল। কিন্তু সাহস জুগিয়েছি আমার বাচ্চাদের মুখের দিকে তাকিয়ে। তাদের দেখে প্রতিদিন আত্মবিশ্বাস বাড়ে। কঠিন সময় থেকে বেরিয়ে নতুন পথের সন্ধান করেছি।’‘কিছু পড়ুয়া দিয়ে শুরু করেছিলাম, পরে অনেকে আসতে আরম্ভ করে। তখনই বুঝেছিলাম এটাই আমার রাস্তা। আর এটাই আমার কব তক রোকোগে (কতক্ষণ দমিয়ে রাখবে) মূহুর্ত।’-যোগ করেন বিনীতা।বিনীতা নিজের জীবনের সব থেকে বড় পুরস্কার নেয়ার প্রস্তুতিতে রয়েছেন। দুই সন্তানের গর্বিত মা তিনি। এই কোটিপতি মা জানান, তার ছেলে ভীষণ হার্ড ওয়ার্কিং। দন্ত চিকিৎসায় স্নাতকোত্তর পড়ছে। ওর ক্লিনিক বানাতেই এই টাকাটা লাগবে।শুধু প্রাইজের টাকা হিসেবে নগদ এক কোটি টাকা নয়; অমিতাভ বচ্চনের এই শো থেকে বিনীতা জিতেছেন একটা গাড়িও।</body>
</article>
