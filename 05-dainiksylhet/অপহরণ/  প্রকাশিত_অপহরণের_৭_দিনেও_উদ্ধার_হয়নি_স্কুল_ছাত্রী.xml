<article>
  <headline>অপহরণের ৭ দিনেও উদ্ধার হয়নি স্কুল ছাত্রী</headline>
  <url>http://dainiksylhet.com/details/162451</url>
  <published_at>  প্রকাশিত হয়েছে : ১০:৩৩:৫৬,অপরাহ্ন ১৮ আগস্ট ২০১৯</published_at>
  <category>অপহরণ</category>
  <body>প্রতীকী ছবিনবীগঞ্জ প্রতিনিধি:নবীগঞ্জ উপজেলার শাহ্ তাজ উদ্দিন কূরেশী (রঃ) উচ্চ বিদ্যালয়ের দশম শ্রেণির এক ছাত্রীকে নিজ বাড়ী থেকে গত ১০ আগস্ট অপহরণ করে নিয়ে যায় একদল বখাটে। ঘটনার প্রায় এক সপ্তাহ অতিবাহিত হলেও তাকে উদ্ধার করা যায়নি। সূত্র জানায়, গত ১০ আগস্ট সন্ধ্যা ৭টার দিকে উপজেলার দেবপাড়া (বাঁশডর) গ্রামের নিজ বাড়ীর টিউবওয়েল থেকে পানি আনার পথে ওই ছাত্রীকে তুলে নিয়ে যায় একই গ্রামের একদল বখাটে। ওই ঘটনার পরপর স্কুল ছাত্রীর স্বজনরা মেয়েকে উদ্ধারে গেলে রাব্বি নামে এক যুবকের স্বজনরা উল্টো তাদের উপর হামলা করে। হামলার স্কুল ছাত্রীর পিতা-মাতা সহ ৪ জন গুরুতর আহত হয়। পরে মেয়ে ফিরিয়ে দেওয়ার আশ্বাস দেওয়ায় পরও ফিরিয়ে না দেওয়ায় ওই ছাত্রীর পিতা বাউসা দেবপাঁড়া প্রাথমিক বিদ্যালয়ের সহকারী শিক্ষক মোঃ আবুল কাশেম গত ১৩ আগস্ট নবীগঞ্জ থানায় রাব্বীসহ ২৫ জনের নাম উল্লেখ করে নারী ও শিশু নিযার্তন দমন আইনে অভিযোগ করেন। নবীগঞ্জ থানা ভারপ্রাপ্ত কর্মকর্তা ইকবাল হোসেন অভিযোগটি আমলে নিয়ে নবীগঞ্জ থানার এস.আই সমর দাশকে তদন্তভার দেন। এদিকে ৭ দিনেও অপহৃত স্কুলছাত্রীকে উদ্ধার করতে পারেননি বলে মামলার বাদী অভিযোগ করেন। এছাড়া মামলার আসামীরা ফেসবুক সহ বিভিন্ন মাধ্যমে বাদীকে হুমকি দিচ্ছেন বলে স্কুল শিক্ষক জানান। এ বিষয়ে তদন্ত কর্মকর্তা এসআই সমর দাশ বলেন, তদন্তের দায়িত্ব পাবার পর পরই একাধিকবার আসামিদের বাড়িতে গিয়েছি। কিন্তু আসামীরা পলাতক। তারপরও আসামিদের গ্রেপ্তার ও ভিকটিম উদ্ধারে জোর তৎপরতা চলছে।</body>
</article>
