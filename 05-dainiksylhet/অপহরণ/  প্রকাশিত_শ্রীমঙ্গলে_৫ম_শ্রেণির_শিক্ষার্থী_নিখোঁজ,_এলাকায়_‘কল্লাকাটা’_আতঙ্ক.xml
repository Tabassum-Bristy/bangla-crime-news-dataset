<article>
  <headline>শ্রীমঙ্গলে ৫ম শ্রেণির শিক্ষার্থী নিখোঁজ, এলাকায় ‘কল্লাকাটা’ আতঙ্ক</headline>
  <url>http://dainiksylhet.com/details/160501</url>
  <published_at>  প্রকাশিত হয়েছে : ৬:০১:০৫,অপরাহ্ন ২০ জুলাই ২০১৯</published_at>
  <category>অপহরণ</category>
  <body>শ্রীমঙ্গল প্রতিনিধি: শ্রীমঙ্গল উদয়ন বালিকা উচ্চ বিদ্যালয়ের প্রাথমিক শাখার ৫ম শ্রেণির শিক্ষার্থী শামসুল হুদা নাদিম নিখোঁজ হয়েছে। শুক্রবার (১৯ জুলাই) বিকেল থেকে তাকে কোথাও খুঁজে পাওয়া যাচ্ছে না বলে তার পরিবার থেকে জানানো হয়েছে। এদিকে, নাদিমের নিখোজের ঘটনাকে কেন্দ্র করে শ্রীমঙ্গল শহরে অভিভাবকদের মাঝে ‘দেশব্যাপী শিশুদের কল্লাকাটা’ আতংক ছড়িয়ে পড়েছে। নাদিম শ্রীমঙ্গল শহরের বিরাহিমপুর (নিউ পূর্বাশা) এলাকার বাসিন্দা। তার পিতার নাম ফরিদ মিয়া। তিনি পদ্মা ওয়েল কোম্পানিতে কর্মরত। তিন ভাইয়ের মাঝে নাদিম মেজো। এ নিখোঁজের সত্যতা স্বীকার করে তার পিতা ফরিদ মিয়া বলেন, শুক্রবার বিকেলে নাদিম পার্শ্ববর্তী মাঠে খেলতে যায়। আসরের নামাজের পর থেকে তাকে খুঁজে পাওয়া যাচ্ছে না। কেউ হয়তো তাকে অপহরণ করে নিয়ে থাকতে পারে। এলাকার ইউপি সদস্য মো. লিমন মিয়া বলেন, আমরা তন্নতন্ন করে আমাদের সম্ভাব্য সমস্ত স্থানগুলো খুঁজে দেখেছি। কিন্তু কোথায় তাকে পাওয়া যায়নি। আমরা শহরজুড়ে মাইকিং করা হচ্ছে। উদয়ন বালিকা উচ্চ বিদ্যালয়ের প্রধান শিক্ষক কবিতা দাস বলেন, আমি আমাদের এক শিক্ষকের কাছ থেকে আমাদের বিদ্যালয়ের এক শিক্ষার্থী নিখোঁজের সংবাদটি শুনেছি। এটা খুবই মর্মান্তিক। স্থানীয় আইন প্রয়োগকারী সংস্থাকে এ বিষয়টির প্রতি দ্রুত কার্যকর পদক্ষেপ গ্রহণের অনুরোধ জানাচ্ছি। শ্রীমঙ্গল থানার ভারপ্রাপ্ত কর্মকর্তা (ওসি) আব্দুস ছালেক যুগান্তরকে জানান, এ বিষয়ে লিখিত আবেদন পেয়েছি। শিক্ষার্থীকে খুঁজে বের করার জন্য বিভিন্ন জায়গায় তল্লাসী করা হচ্ছে। তার সন্ধান পেতে সম্ভাব্য সকল পদক্ষেপ গ্রহন করা হয়েছে।</body>
</article>
