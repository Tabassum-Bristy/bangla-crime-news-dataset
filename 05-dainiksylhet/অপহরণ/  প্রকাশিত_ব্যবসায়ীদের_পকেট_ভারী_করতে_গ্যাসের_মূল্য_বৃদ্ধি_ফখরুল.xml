<article>
  <headline>ব্যবসায়ীদের পকেট ভারী করতে গ্যাসের মূল্য বৃদ্ধি: ফখরুল</headline>
  <url>http://dainiksylhet.com/details/158746</url>
  <published_at>  প্রকাশিত হয়েছে : ৬:৪২:১৩,অপরাহ্ন ০১ জুলাই ২০১৯</published_at>
  <category>অপহরণ</category>
  <body>দৈনিকসিলেটডেস্ক:  এলএনজি গ্যাস ব্যবসায়ীদের পকেট ভারী করতে মূল্য বৃদ্ধি করা হয়েছে বলে মন্তব্য করেছেন বিএনপি মহাসচিব মির্জা ফখরুল ইসলাম আলমগীর। তিনি বলেন, এই দাম বাড়ানো হয়েছে শুধু যারা ব্যবসায়ী, যারা এলএনজি গ্যাস আমদানি করছে তাদের জন্য। আজ জাতীয় প্রেস ক্লাবের সামনে বিএনপি চেয়ারপারসন খালেদা জিয়ার নিঃর্শত মুক্তির দাবিতে এসোসিয়েশন অব ইঞ্জিনিয়ার বাংলাদেশ (এ্যাব) আয়োজিত এক মানববন্ধনে তিনি এসব কথা বলেন।মির্জা আলমগীর বলেন, অত্যন্ত সুপরিকল্পিতভাবে লুট করা অর্থ তা দিয়ে তারা তাদের ভবিষ্যৎ নির্মাণ করছে।এই বাজেটের নাম করে তারা ট্যাক্স আরোপ করছে। মধ্যবিত্ত, নিম্নবিত্ত ও সাধারণ মানুষের পকেট কেটে নিয়ে তারা তাদের লুন্ঠনের সম্পদ বৃদ্ধি করছে। বিদেশে সম্পদের পাহাড় গড়ে তুলছে অন্যদিকে সাধারণ মানুষ গরিব থেকে গরীব হচ্ছে এবং ধনী গরীবের ব্যবধান আরও বাড়ছে।বিএনপি মহাসচিব বলেন, বাজেট এর মাধ্যমে তারা একদিকে যেমন জনগণের সম্পদ লুট করে নিচ্ছে, অন্যদিকে গ্যাসের দাম বাড়িয়ে মানুষকে আরো বেশি করে সঙ্কটে ফেলে দিয়েছে। এই সরকার এক এক করে রাজনৈতিক, অর্থনীতিক, সামাজিক জীবনে এক ভয়াবহ সঙ্কটের সৃষ্টি করেছে।তিনি বলেন, আজকে আইনশৃঙ্খলা পরিস্থিতির চরম অবনতি হয়েছে। প্রকাশ্যে দিবালোকে সকলের চোখের সামনে কুপিয়ে হত্যা করা হচ্ছে, ধর্ষণ, লুট, অপহরণ করা হচ্ছে। কোথাও কোন বিচার নেই ব্যবস্থাও নেই।মহাসচিব বলেন, যেভাবে আদালত, বিচার ব্যবস্থাকে নিয়ন্ত্রণ করে, আদালতের অজুহাত দেখিয়ে খালেদা জিয়াকে আটক করে রাখা হয়েছে। ঠিক একইভাবে আইনশৃঙ্খলা বাহিনী ও অন্যান্য প্রতিষ্ঠানের নিয়ন্ত্রণ করে একদলীয় শাসন ব্যবস্থা চাপিয়ে দিয়েছে জনগণ উপরে।মির্জা ফখরুল বলেন, আজকের এই সরকারের যারা প্রতিপক্ষ বিরোধিতা করছে, হাজার হাজার নেতাকর্মীকে কারাগারে আবদ্ধ করে রাখা হয়েছে, মিথ্যা মামলা দেয়া হয়েছে। সারাদেশে ২৬ লক্ষ মানুষের বিরুদ্ধে মিথ্যা মামলা আছে, মামলার সংখ্যা এক লক্ষ উপরে, দেড় হাজারের উপরে মানুষকে গুম করা হয়েছে, হত্যা করা হয়েছে।প্রকৌশলী হারুনুর রশিদের সভাপতিত্বে মানববন্ধনে বিএনপির ভাইস চেয়ারম্যান ডা. এ জেড এম জাহিদ হোসেন, শওকত মাহমুদ, সহ-স্বাস্থ্য বিষয়ক সম্পাদক রফিকুল ইসলাম বাচ্চু, সহ-প্রচার সম্পাদক কৃষিবিদ শামীমুর রহমান, তাঁতী দলের যুগ্ন আহবায়ক ড. কাজী মনিরুজ্জামান মনির প্রমুখ উপস্থিত ছিলেন।</body>
</article>
