<article>
  <headline>ব্রিটেনে মোস্ট ওয়ান্টেড তালিকায় যুদ্ধাপরাধী মুঈনুদ্দিন</headline>
  <url>http://dainiksylhet.com/details/103281</url>
  <published_at>  প্রকাশিত হয়েছে : ১২:২৫:৪০,অপরাহ্ন ১৯ জুলাই ২০১৭</published_at>
  <category>অপহরণ</category>
  <body>দৈনিকসিলেটডেস্ক:ব্রিটেনে মোস্ট ওয়ান্টেড অপরাধীর তালিকায় মুক্তিযুদ্ধকালে মানবতাবিরোধী অপরাধের দায়ে ফাঁসির দণ্ডপ্রাপ্ত চৌধুরী মুঈনুদ্দিনকে নাম প্রকাশ করেছে আন্তর্জাতিক পুলিশ সংগঠন (ইন্টারপোল)।ইন্টারপোলের বরাত দিয়ে মঙ্গলবার ব্রিটেনের সংবাদ মাধ্যম মিরর অনলাইনএ খবর প্রকাশ করেছে। তালিকায় চৌধুরী মুঈনুদ্দিন ছাড়াও বিভিন্ন দেশের আরও ২৪ জন অপরাধীর নাম রয়েছে।মুক্তিযুদ্ধের সময় ঢাকা বিশ্ববিদ্যালয়ের নয়জন শিক্ষক, ছয়জন সাংবাদিক ও তিনজন চিকিৎসকসহ ১৮ বুদ্ধিজীবীকে অপহরণের পর হত্যার অভিযোগে ২০১৩ সালে এই জামায়াত নেতাকে ফাঁসিতে ঝুলিয়ে মৃত্যুদণ্ড নিশ্চিত করার আদেশ দেয় যুদ্ধাপরাধ বিচার ট্রাইব্যুনাল। বর্তমানে তিনি লন্ডনে পলাতক রয়েছেন।মুক্তিযুদ্ধকালে চৌধুরী মুঈনুদ্দিন আলবদর বাহিনীর অন্যতম নেতা ছিলেন। ১৯৭১ সালের ১০ থেকে ১৫ ডিসেম্বর পর্যন্ত দেশের বুদ্ধিজীবী হত্যার যে ষড়যন্ত্র করা হয়েছিল আলবদর বাহিনীর সদস্যরা তার বাস্তবায়ন করে। তখন চৌধুরী মুঈনুদ্দিন ছিলেন আলবদর বাহিনীর ‘অপারেশন ইনচার্জ’।১৯৭১ সালে চৌধুরী মুঈনুদ্দিনের সংঘটিত অপরাধের বর্ণনাও দেয়া হয়েছে ইন্টারপোলের তালিকায়। এতে বলা হয়, ৬৭ বছর বয়সী চৌধুরী মুঈনুদ্দিন ১৯৭১ সালে বাংলাদেশের স্বাধীনতা যুদ্ধের সময় সাংবাদিক, শিক্ষক এবং চিকিৎসক হত্যার অভিযোগে দণ্ডিত একজন অপরাধী। বাংলাদেশের মুক্তিযুদ্ধকালে মানবতাবিরোধী অপরাধের দায়ে  যুদ্ধপরাধ ট্রাইব্যুনাল তাকে মৃতু্দণ্ড দেয়। লন্ডনে বসবাসরত চৌধুরী মঈন উদ্দিন বিচার চলাকালে আদালতে হাজিরা দেননি এবং সব সময় নিজেকে নির্দোষ দাবি করে আসছেন।বাংলাদেশ ছাড়াও যুক্তরাষ্ট্র, অষ্ট্রেলিয়া ও ইন্ডিয়া নিজ নিজ দেশে ফিরিয়ে নেয়ার জন্য খুঁজছে এমন ব্যক্তিও রয়েছেন ইন্টারপোলের ওই তালিকায়। ছবিসহ প্রকাশিত ওই তালিকায় প্রত্যেকের অপরাধের কথাও বর্ণনা করা হয়েছে। এই তালিকায় তিনজন নারীও রয়েছেন।বুদ্ধিজীবী হত্যা মামলায় আলবদর নেতা চৌধুরী মঈনুদ্দীনের ফাঁসির আদেশ হয়েছে সাড়ে তিন বছরের বেশি সময় আগে। কিন্তু পলাতক এই আসামিকে দেশে ফিরিয়ে আনার ব্যাপারে দৃশ্যমান কোনো অগ্রগতি নেই।ফাঁসির দণ্ডপ্রাপ্ত চৌধুরী মুঈনুদ্দিনকে বাংলাদেশে ফিরিয়ে নিয়ে শাস্তি কার্যকরের দাবিও জানিয়ে আসছেন যুক্তরাজ্যে বসবাসরত বাংলাদেশিরা।</body>
</article>
