<article>
  <headline>কানাইঘাটে নও’মুসলিম পরিবারকে বাড়ী থেকে তাড়িয়ে দেওয়ার অভিযোগ</headline>
  <url>http://dainiksylhet.com/details/115654</url>
  <published_at>  প্রকাশিত হয়েছে : ১০:১৬:৪৪,অপরাহ্ন ২২ ডিসেম্বর ২০১৭</published_at>
  <category>অপহরণ</category>
  <body>কানাইঘাট প্রতিনিধিঃ কানাইঘাটে একটি নও’মুসলিম পরিবারকে বাড়ি থেকে তাড়িয়ে দেওয়ার অভিযোগে থানায় মামলা দায়ের করা হয়েছে। এ ঘটনায় নও’মুসলিম পরিবারের পক্ষ থেকে প্রশাসনের বিভিন্ন দপ্তরে লিখিত অভিযোগ দায়ের করা হয়। অভিযোগ সূত্রে জানা যায় দক্ষিণ সুনামগঞ্জ উপজেলার আশকুড়ি গ্রামের মৃত জগমোহন দাশের পুত্র অবনী দাশ প্রায় এক যুগ পুর্বে ২ মেয়ে ও ১ ছেলে সন্তান নিয়ে স্বপরিবারে ইসলাম ধর্ম গ্রহন করেন। তখন তার নাম রাখা হয় আব্দুর রহমান। এরপর থেকে ধর্মান্তরিত আব্দুর রহমান আশকুড়ি এলাকা ছেড়ে কানাইঘাট উপজেলার বিভিন্ন গ্রামে আশ্রয় নেওয়ার চেষ্টা করেন। অবশেষে আব্দুর রহমান ৩ সন্তান নিয়ে কানাইঘাট উপজেলার ঝিঙ্গাবাড়ী ইউপির ঢাকনাইল দক্ষিণ ফখরচটি গ্রামের বশির মেম্বারের বাড়িতে আশ্রয় নেন। পরে আশ্রয়হীন আব্দুর রহমান নও’মুসলিম শুনে এলাকার মানুষের বিশেষ দরদ হয়। তারা বশির মেম্বারকে বুঝিয়ে তার বাক প্রতিবন্ধী ভাতিজি আতাউর রহমানের মেয়েকে তার সাথে বিয়ে দিয়ে আপাতত স্থায়ী ভাবে আশ্রয়ের সুযোগ করে দেন। পরে তারা আতাউর রহমানের একটি পরিত্যাক্ত বাড়িতে বসবাস করতে থাকেন। বর্তমানে আতাউর রহমানের ছেলে আমির আলীরা তার বসতবাড়ীটি দখলে নিয়েছেন এমন অভিযোগ এনে আব্দুর রহমান কানাইঘাট থানায় অভিযোগ দায়ের করেছেন। কিন্তু আমির আলী সহ এলাকাবাসী তার এ অভিযোগে ভিন্ন মত প্রকাশ করেছেন। তারা বলেন গ্রামবাসীর অনুরোধে অসহায় আব্দুর রহমানকে আশ্রয়ের সুযোগ করে দিয়েছিলেন বশির আহমদ ও তার ভাই আতাউর রহমান। এরপর এরা মারা গেলে বেপরোয়া হয়ে উঠে নও’মুসলিম আব্দুর রহমান ও তার ছেলে সোহেল আহমদ। তারা এলাকায় চুরি, সাজানো অপহরন মামলা ও দাঙ্গা হাঙ্গামা সহ নানা অপরাধ মূলক কর্মকান্ডের সাথে জড়িয়ে পড়ে। এলাকার মুরব্বী সাবেক ইউপি সদস্য হাজী আব্দুল জলিল, মাওঃ আনসারুল হক, আজিজুর রহমান, শহীদুর রহমান সহ অনেকেই দাবী করে বলেন আব্দুর রহমান নও’মুসলিম হওয়াকে পুঁজি করে যখন তখন নিজ সন্তানদের গোপন করে অপহরণ সহ বিভিন্ন মামলা দিয়ে এলাকার মানুষকে হয়রানি করছে। তারা বলেন এখানে তাদের মালিকানা কোন সম্পদ কিংবা বাড়ীঘর নেই। বশির মেম্বার জীবিত থাকতে এ বাড়ীতে তাদের অস্থায়ী ভাবে বসবাসের সুযোগ করে দিয়েছিলেন। কিন্তু গত ২৬ জুলাই নও’মুসলিম আব্দুর রহমানের পুত্র সুহেল আহমদ বিভিন্ন এলাকায় চুরি করার একপর্যায়ে বশির মেম্বারের বাড়ীতে চুরি করতে গিয়ে হাতেনাতে ধরা পড়ে। এ ঘটনায় আব্দুর রহমান (৭০) ও তার ছেলে সুহেল আহমদ (২০) কে আসামী করে কানাইঘাট থানায় একটি চুরির মামলা দায়ের করা হয়। মামলা নং-১৬(৭)১৭। এ মামলায় আব্দুর রহমানের পুত্র সুহেল আহমদকে গ্রেফতার করে জেলে পাঠায় পুলিশ। এতে চুরির ঘটনা আড়াঁল করতে নও’মুসলিম আব্দুর রহমান তার ছেলেকে লুকিয়ে রেখে গ্রামের নিরীহ লোকজনের উপর কানাইঘাট থানায় অপহরণ মামলা দায়ের করে। পরে কানাইঘাট থানা পুলিশ সুহেল আহমদকে বিয়ানীবাজার থানা থেকে উদ্ধার করে। এসময় সে নিজে স্বীকার করে চুরির ঘটনা আড়াঁল করতে তার পিতা আব্দুর রহমান তাকে আত্বগোপনে থাকার জন্য বলেছিল। নওমুসলিমের এমন ঘটনায় এলাকাবাসীর মধ্যে ক্ষোভ দেখা দেয়। তারা এক বৈঠকে আশ্রয়দাতা আমির আলীর বাকপ্রতিবন্ধী বোনকে তালাক গ্রহন করে গ্রাম থেকে তাড়িয়ে দেওয়ার সিদ্ধান্ত নেন। আশ্রয়দাতা মৃত আতাউর রহমানের ছেলে আমির আলী জানান, গ্রামবাসীর অনুরোধে আমরা তাদেরকে বসত ঘর তৈরি করে বসবাসের সুযোগ করে দিয়েছিলাম। কিন্তু তারা বিভিন্ন অপকর্মে জড়িত থাকায় আমাদের বাক-প্রতিবন্ধী বোনকে তালাক নিয়ে নিয়েছি এবং তাদেরকে ১ মাসের মধ্যে আমাদের বাড়ী ছেড়ে অন্যত্র চলে যেতে বলেছি। কিন্তু এরই মধ্যে তারা আমাদের বিরুদ্ধে বিভিন্ন জায়গায় মিথ্যা অভিযোগ দিয়ে নানা হয়রানী করছে। এ ব্যাপারে আশ্রয় দাতা মৃত বশির আহমদের পুত্র মাহবুবুল আলম হেলাল জানান তাদের পরিবার সিলেটে বসবাস করার সুযোগে আব্দুর রহমানের পুত্র সোহেল আহমদ বেশ কয়েক বার তাদের গ্রামের বাড়ির ঘরের টিন কেটে আসবাব পত্র চুরি করে নিয়ে যায়। এ নিয়ে থানায় মামলা হয়েছে। বর্তমানে বহিরাগত নও’মুসলিম আব্দুর রহমান মহল্লার বৈঠকে শতাধিক মানুষের উপস্থিতে তাদের বাক প্রতিবন্ধী চাচাত বোনকে তালাক দেয় এবং নানা অপক্রর্মের সাথে জড়িত থাকে। অপরদিকে আব্দুর রহমানের সাথে কথা হলে তিনি এসব মিথ্যা অপবাদ দাবী করে বলেন, এ নিয়ে উভয় পক্ষের মধ্যে থানা ও আদালতে মামলা চলছে। এমতাবস্থায় এলাকায় শান্তি শৃঙ্খলা রক্ষার স্বার্থে আব্দুর রহমান ও তার ছেলে সোহেল আহমদকে এলাকা থেকে সরিয়ে নিতে প্রশাসনের আশু হস্তক্ষেপ কামনা করেছেন এলাকাবাসী। তারা দাবী করে বলেন আব্দুর রহমানের ছেলে এলাকার যুব সমাজ ধ্বংস করছে। বাপ বেটার এসব অপকর্মে এলাকাবাসী অতিষ্ট হয়ে উঠেছেন।</body>
</article>
