<article>
  <headline>হবিগঞ্জে শিশুকে গলাকেটে হত্যা ॥ ঘাতক আটক</headline>
  <url>http://dainiksylhet.com/details/97843</url>
  <published_at>  প্রকাশিত হয়েছে : ৯:১০:০৫,অপরাহ্ন ০৮ মে ২০১৭</published_at>
  <category>অপহরণ</category>
  <body>জাকারিয়া চৌধুরী: হত্যার পর শিশু আকাশকে পানিতে ডুবন্ত অবস্থায় পুতে রাখে ঘাতক সুমন শহরতলীর ছোট বহুলায় জমি নিয়ে বিরোধের জেরধরে ৭ বছরের শিশু আকাশকে অপহরণের পর গলা কেটে হত্যা করা হয়েছে। নিহত শিশু আকাশ শহরতলীর ছোট বহুলা গ্রামের খুর্শেদ আলীর পুত্র। ঘটনার সাথে জড়িত থাকার অভিযোগে একই গ্রামের ইসমাইল মিয়ার পুত্র সুমনকে শনিবার দিবাগত মধ্যরাতে আটক করা হয়। পরে তার দেয়া স্বীকারোক্তি অনুযায়ী রবিবার ভোরে গ্রামের পার্শ্ববর্তী জমির পানিতে ডুবন্ত অবস্থায় শিশুটির গলিত লাশ উদ্ধার করে সদর মডেল থানা পুলিশ। আটক হওয়ার পর হত্যাকান্ডে সুমন নিজে জড়িত থাকার কথা পুলিশের কাছে প্রাথমিকভাবে স্বীকার করায় রবিবার বিকেলে তাকে ১৬৪ ধারায় জবানবন্দি নেয়ার জন্য আদালতে প্রেরণ করা হয়।স্থানীয় সূত্র জানায়, শহরতলীর ছোট বহুলা গ্রামের খুর্শেদ আলী এবং ইসমাইল মিয়ার মাঝে জমির ধান কাটা নিয়ে বিরোধ দেখা দেয়। এ নিয়ে তাদের মাঝে মামলা মোকদ্দমাও হয়। গত কয়েকদিন পূর্বে উভয় পরিবারের মাঝে ঝগড়া হয়। এ সময় ইসমাইল মিয়ার স্ত্রীকে গালিগালাজ করেন খুর্শেদ আলী ও তার পরিবারের লোকজন। এরপরই তার ৭ বছর বয়সী ছেলে আকাশকে হত্যার পরিকল্পনা করে ইসমাইল মিয়ার ছেলে সুমন। ৭ দিন পূর্বে আকাশকে অপহরণ করে নিয়ে যায় সুমন। পরে তাকে হত্যা করে গ্রামের পার্শ্ববর্তী জমির পানিতে ডুবন্ত অবস্থায় রেখে আসে।এদিকে, শিশু আকাশ নিখোঁজের পরপরই তার পরিবারের পক্ষ থেকে হবিগঞ্জ সদর থানায় একটি সাধারণ ডায়েরি করা হয়। শনিবার মধ্যরাতে নিখোঁজ শিশু আকাশের পরিবারের পক্ষ থেকে সুমনকে সন্দেহ করা হলে পুলিশ তাকে আটক করে জিজ্ঞাসাবাদ করে। জিজ্ঞাসাবাদে হত্যাকান্ডের কথা পুলিশের কাছে স্বীকার করে সুমন। গতকাল রবিবার বিকেলে ঘাতক সুমন সিনিয়র জুডিসিয়াল ম্যাজিস্ট্রেট মোঃ কাওছার আলম এর আদালতে ১৬৪ ধারায় স্বীকারোক্তি মূলক জবানবন্দি দেয়।৩০ মিনিটের জবানবন্দিতে সে জানায়, গত ২৮ এপ্রিল সকাল ৯টায় ধান কাটার কথা বলে শিশু আকাশকে প্রলোভন দিয়ে এলাকার পার্শ্ববর্তী জমিতে নিয়ে যায়। সেখানে তাকে হত্যা করে পানিতে ডুবিয়ে রাখে। জবানবন্দি শেষে বিজ্ঞ বিচারক তাকে কারাগারে প্রেরণ করেন।এর আগে গত ২৮ এপ্রিল সকাল সাড়ে ৮টায় রিচি প্রাইমারি স্কুলের প্রথম শ্রেণীর ছাত্র খুর্শেদ আলীর পুত্র আকাশ বাড়ি থেকে নিখোঁজ হয়। এদিকে, ময়নাতদন্ত শেষে পরিবারের জিম্মায় হাড়গুলো হস্তান্তর করে পুলিশ। রাতে আকাশকে স্থানীয় কবরস্থানে দাফন করা হয়। এ ঘটনায় আকাশের পিতা খুর্শেদ আলী বাদি হয়ে সদর থানায় একটি হত্যা মামলা দায়ের করেছেন।এ ব্যাপারে হবিগঞ্জ সদর থানার ভারপ্রাপ্ত কর্মকর্তা (ওসি) ইয়াছিনুল হক জানান, সুমন হত্যাকান্ডে জড়িত থাকার কথা স্বীকার করে আদালতে ১৬৪ দারায় জবানবন্দি দিয়েছে। গতকালই তাকে কারাগারে প্রেরণ করা হয়েছে।</body>
</article>
