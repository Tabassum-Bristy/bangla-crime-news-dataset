<article>
  <headline>মাধবপুরের কিশোরীকে ঢাকা থেকে উদ্ধার ॥ আটক ২</headline>
  <url>http://dainiksylhet.com/details/98260</url>
  <published_at>  প্রকাশিত হয়েছে : ৮:৫৭:৫৯,অপরাহ্ন ১৩ মে ২০১৭</published_at>
  <category>অপহরণ</category>
  <body>রায়হান আহমেদ মুন্না: মাধবপুর থেকে অপহৃত কিশোরীকে ঢাকা থেকে উদ্ধার করা হয়েছে। অপহরণের তিন দিনের মাথায় অপহৃত কিশোরীকে উদ্ধার করে পুলিশ। এ ঘটনায় দুইজনকে গ্রেফতার করা হয়েছে। জানা যায়, গত ৯ মে দুপুর ১২টায় মাধবপুর পৌরশহরের বাসিন্দা রেজন আলীর কিশোরী কন্যা শারমীন আক্তার (১৪) সেমকো সিএনজি পাম্প এলাকা থেকে অপহরণের শিকার হয়। এ বিষয়ে অপহৃতের বড় ভাই মোহাম্মদ আলী বাদী হয়ে সন্দেহভাজন ৬ জনের নাম উল্লেখ করে থানায় মামলা দায়ের করেন। মামলার তদন্তকারী কর্মকর্তা এসআই আকতারুজ্জামান পুরাতন গরুবাজার এলাকার হাকিম মিয়া (৩২) ও তার স্ত্রী পান্না বেগমকে (২৬) গ্রেফতার করে। গ্রেফতারকৃতদের দেওয়া তথ্যমতে গত বৃহস্পতিবার গভীর রাতে রাজধানীর যাত্রাবাড়ী এলাকার একটি বাসা থেকে কিশোরী শারমীন আক্তারকে উদ্ধার করা হয়। তবে সেখান থেকে কাউকে গ্রেফতার করা সম্ভব হয়নি। থানার পরিদর্শক (তদন্ত) সাজেদুল ইসলাম পলাশ বলেন, উদ্ধারকৃত কিশোরীকে ডাক্তারি পরীক্ষা করার জন্য হবিগঞ্জ সদর আধুনিক হাসপাতালে প্রেরণ করা হয়েছে। অপহরণের সাথে সংশ্লিষ্টদের গ্রেফতারে অভিযান অব্যাহত রয়েছে।</body>
</article>
