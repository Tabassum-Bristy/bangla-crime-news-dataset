<article>
  <headline>লোপা আক্তারকে কারাগারে প্রেরণ করা হয়েছে</headline>
  <url>http://dainiksylhet.com/details/162882</url>
  <published_at>  প্রকাশিত হয়েছে : ১০:৫৫:২৩,অপরাহ্ন ২৩ আগস্ট ২০১৯</published_at>
  <category>অপহরণ</category>
  <body>নিরঞ্জন গোস্বামী শুভ:হবিগঞ্জ সদর আধুনিক হাসপাতাল থেকে ডাক্তার পরিচয় দিয়ে ৪ দিনের এক নবজাতককে চুরির ঘটনায় লোপা আক্তার নামে গ্রেফতারকৃত মহিলাকে কারাগারে প্রেরণ করা হয়েছে। বৃহস্পতিবার বিকেলে তাকে আদালতের মাধ্যমে কারাগারে প্রেরণ করা হয়। এর আগে নবজাতক চুরির ঘটনায় নবজাতকের পিতা মোর্শেদ কামাল বাদী হয়ে হবিগঞ্জ সদর মডেল থানায় একটি অপহরণ মামলা দায়ের করেন। উল্লেখ্য, ৪ দিন পূর্বে হাসপাতালের গাইনী ওয়ার্ডে এক পুত্র সন্তানের জন্ম দেন চুনারুঘাট উপজেলার জোয়ার লালচান্দ গ্রামের মোর্শেদ কামালের স্ত্রী ফাতেমা বেগম। বুধবার সন্ধ্যায় লোপা আক্তার নামে এক মহিলা নিজেকে ডাক্তার পরিচয় দিয়ে ওই নবজাতককে নিয়ে কৌশলে হাসপাতাল থেকে সটকে পড়েন। কিছুক্ষণ পর স্বজনরা বিষয়টি কর্তব্যরত চিকিৎসক ও নার্সদের জানালে চুরির বিষয়টি ফাঁস হয়। এক পর্যায়ে স্বজনরা একজন টমটম চালকের সহায়তায় শহরের পুরাণ মুন্সেফী এলাকার রিপন আহমেদের স্ত্রী লোপা আক্তারের বাসায় গিয়ে ওই নবজাতককে উদ্ধার করেন। পরে নবজতককে তার স্বজনদের হাতে তুলে দেয়া হয়। এ ঘটনায় শহরজুড়ে শুরু হয় তমুল আলোচনা ও সমালোচনা।</body>
</article>
