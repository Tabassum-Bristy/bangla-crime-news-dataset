<article>
  <headline>চুনারুঘাট থেকে নিখোঁজ কিশোরী মিরপুরে উদ্ধার</headline>
  <url>http://dainiksylhet.com/details/98254</url>
  <published_at>  প্রকাশিত হয়েছে : ৮:৪৭:২৯,অপরাহ্ন ১৩ মে ২০১৭</published_at>
  <category>অপহরণ</category>
  <body>দিদার এলাহী সাজু:চুনারুঘাট থেকে নিখোঁজ কিশোরীকে ১১ দিন পর বাহুবল উপজেলার মিরপুর থেকে উদ্ধার করেছে পুলিশ। এ সময় অপহরণের অভিযোগে পিতা-পুত্রকে গ্রেফতার করা হয়েছে।  বৃহস্পতিবার বেলা ২টায় ওই কিশোরীকে উদ্ধার ও অভিযুক্ত পিতা-পুত্রকে গ্রেফতার করে চুনারুঘাট থানা পুলিশ। গ্রেফতারকৃতদের আদালতের মাধ্যমে কারাগারে প্রেরণ করা হয়েছে। জানা যায়, উপজেলার রানীগাঁও ইউনিয়নের কালেঙ্গা টিলার আবুল খয়ারের মেয়ে রাহিমা (১৪) গত ৩০ এপ্রিল বাড়ী স্কুলে যাওয়ার পথে কালেঙ্গা করইতলা নামক স্থান থেকে নিখোঁজ হয়। এ ঘটনায় রাহিমার মা কুলসুমা খাতুন চুনারুঘাট থানায় একটি মামলা দায়ের করেন। মামলায় শ্রীমঙ্গল থানার মাইজদী পাহাড় কালাপুর গ্রামের মৃত আব্দুল খালেক মিয়ার পুত্র আব্দুল মতলিব (৪৫) ও তার পুত্র সেলিম মিয়া (২০) সহ অজ্ঞাত আরো ২ জনকে আসামী করা হয়। মামলা দায়েরের পর চুনারুঘাট থানার এসআই আতাউর রহমান গোপন সংবাদের ভিত্তিতে ওই দিন উল্লেখিত সময়ে বাহুবল উপজেলার মিরপুর নতুন বাজার নামক স্থান থেকে আব্দুল মতলিব ও সেলিম মিয়াকে তাদের এক আত্মীয়ের বাড়ী থেকে গ্রেফতার এবং নিখোঁজ রাহিমাকে উদ্ধার করেন।  শুক্রবার গ্রেফতারকৃতদের আদালতের মাধ্যমে কারাগারে প্রেরণ করা হয়েছে।-হবিগঞ্জসমাচার</body>
</article>
