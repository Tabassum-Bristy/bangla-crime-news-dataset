<article>
  <headline>শফিক রেহমানের বিরুদ্ধে গ্রেফতারি  পরোয়ানা</headline>
  <url>http://dainiksylhet.com/details/121630</url>
  <published_at>  প্রকাশিত হয়েছে : ৬:২৬:৪১,অপরাহ্ন ০৬ মার্চ ২০১৮</published_at>
  <category>অপহরণ</category>
  <body>দৈনিকসিলেটডেস্ক:  প্রধানমন্ত্রীর ছেলে এবং তার তথ্য ও যোগাযোগ প্রযুক্তি বিষয়ক উপদেষ্টা সজীব ওয়াজেদ জয়কে অপহরণ ও হত্যাচেষ্টার ষড়যন্ত্রের মামলায় যায়যায়দিনের সাবেক সম্পাদক শফিক রেহমানসহ চারজনের বিরুদ্ধে গ্রেফতারি পরোয়ানা জারি করেছেন আদালত। মঙ্গলবার (৬ মার্চ) ঢাকা মহানগর হাকিম শরাফুজ্জামান আনছারীর আদালত এই আদেশ দেন। শফিক রেহমান ছাড়া বাকি যে তিনজনের নামে গ্রেফতারি পরোয়ানা জারি করা হয়েছে তারা হলেন—জাতীয়তাবাদী সামাজিক-সাংস্কৃতিক সংস্থার (জাসাস) সহ-সভাপতি মোহাম্মদ উল্লাহ মামুন, তার ছেলে রিজভী আহাম্মেদ ওরফে সিজার ও যুক্তরাষ্ট্র প্রবাসী ব্যবসায়ী মিজানুর রহমান ভূঁইয়া। আদালতে পল্টন থানার সাধারণ নিবন্ধন কর্মকর্তা (জিআরও) জালাল উদ্দিন এ তথ্য জানিয়েছেন। তিনি বলেন, ‘এতদিন যায়যায়দিনের সাবেক সম্পাদক শফিক রেহমান জামিনে ছিলেন। কিন্তু মঙ্গলবার আদালতে হাজির না হয়ে সময়ের আবেদন করলে আদালত সেই আবেদন নাকচ করে গ্রেফতারি পরোয়ানা জারি করেছেন।’ এর আগে, ২২ ফেব্রুয়ারি ঢাকা মহানগর হাকিম আদালতে মামলার তদন্ত কর্মকর্তা ও সিনিয়র পুলিশ কমিশনার (রমনা জোন) হাসান আরাফাত এই মামলার অভিযোগপত্র দাখিল করেন আদালতে।</body>
</article>
