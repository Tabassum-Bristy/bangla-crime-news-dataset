<article>
  <headline>খাগড়াছড়িতে কাল সকাল-সন্ধ্যা হরতাল</headline>
  <url>http://dainiksylhet.com/details/127205</url>
  <published_at>  প্রকাশিত হয়েছে : ৪:১৯:৪৪,অপরাহ্ন ০৫ মে ২০১৮</published_at>
  <category>অপহরণ</category>
  <body>দৈনিকসিলেটডেস্ক: আগামীকাল রোববার খাগড়াছড়িতে সকাল-সন্ধ্যা হরতালের ডাক দিয়েছে পার্বত্য অধিকার ফোরাম এবং বৃহত্তর পার্বত্য বাঙ্গালী ছাত্র পরিষদ নামের দুটি সংগঠন।সজীব হাওলাদারকে হত্যার প্রতিবাদে ও মহালছড়ি থেকে অপহৃত তিন যুবককে উদ্ধারের দাবিতে আজ শনিবার বেলা ১১টায় কালো পতাকা মিছিল ও প্রতিবাদ সমাবেশ অনুষ্ঠিত হয়। সমাবেশ থেকে এ কর্মসূচি ঘোষণা করা হয়।এর আগে শাপলা চত্বর থেকে একটি কালো পতাকা মিছিল বের করে সংগঠনটি। মিছিলটি শহরের গুরুত্বপূর্ণ সড়ক প্রদক্ষিণ করে শাপলা চত্বরে এসে প্রতিবাদ সমাবেশে মিলিত হয়।এ সময় বক্তব্য দেন বৃহত্তম বাঙ্গালী ছাত্র পরিষদের খাগড়াছড়ি জেলা শাখার সভাপতি মাঈন উদ্দিন, সহসভাপতি মো. মহিউদ্দিন, সাধারণ সম্পাদক এস এম মাসুম রানা, যুগ্ম সাধারণ সম্পাদক জাহেদুল ইসলাম প্রমুখ।প্রতিবাদ সভায় বক্তারা বলেন, তিনজন যুবক অপহৃত হওয়ার ১৮দিন পরও এখনো কোনো খোঁজ নেই। প্রশাসনও নীরব। এর মাঝে দুর্বৃত্তরা আরও এক বাঙালি যুবককে গুলি করে হত্যা করেছে।বক্তারা, আগামীকাল রোববারের মধ্যে অপহৃত তিনজনকে উদ্ধার করতে না পারলে টানা ৭২ ঘণ্টা হরতাল পালন করা হবে বলেও হুঁশিয়ারি দেন। এ ছাড়া মো. সজীব হাওলাদারের হত্যাকারীদের দ্রুত গ্রেপ্তারের দাবি জানান।খাগড়াছড়ি পুলিশ সুপার আলী আহমদ খান বলেন, অপহৃত ব্যক্তিদের উদ্ধারের চেষ্টা চলছে।গত ১৬ এপ্রিল খাগড়াছড়ির মহালছড়ির মাইসছড়িতে গাছ কিনতে গিয়ে অপহৃত হন মাটিরাঙ্গা উপজেলার ক্ষুদ্র কাঠ ব্যবসায়ী মো. সালাউদ্দিন, মো. মহরম আলী ও ট্রাক ড্রাইভার মো.বাহার মিয়া। অপহরণের পরের দিন সালাউদ্দিনের বাবা মো.খুরশেদ আলম মাটিরাঙ্গা থানায় একটি সাধারণ ডায়েরি করেন।</body>
</article>
