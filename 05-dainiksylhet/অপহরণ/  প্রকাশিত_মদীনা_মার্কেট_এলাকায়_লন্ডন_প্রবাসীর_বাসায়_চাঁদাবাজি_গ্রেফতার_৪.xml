<article>
  <headline>মদীনা মার্কেট এলাকায় লন্ডন প্রবাসীর বাসায় চাঁদাবাজি গ্রেফতার ৪</headline>
  <url>http://dainiksylhet.com/details/96772</url>
  <published_at>  প্রকাশিত হয়েছে : ১২:১১:৫৯,অপরাহ্ন ২৬ এপ্রিল ২০১৭</published_at>
  <category>অপহরণ</category>
  <body>দৈনিকসিলেটডটকম: চাঁদাবাজির অভিযোগে সিলেটের মদীনা মার্কেট এলাকা থেকে সন্ত্রাসী ইমরান আহমদ এমরানসহ চারজনকে গ্রেফতার করেছে পুলিশ। যুক্তরাজ্য প্রবাসী একজন মহিলার অভিযোগের প্রেক্ষিতে সোমবার রাতে সিলেট মহানগরীর কোতোয়ালী থানা পুলিশ তাদেরকে গ্রেফতার করে। গ্রেফতারকৃতদের মঙ্গলবার সন্ধ্যায় কারাগারে প্রেরণ করা হয়েছে। এমরান নগরীর কালিবাড়ির আফতাব আলীর ছেলে। তার বিরুদ্ধে সন্ত্রাসী, দখলবাজি, চাঁদাবাজি, অপহরণসহ বিভিন্ন অভিযোগে আরো কয়েকটি মামলায় গ্রেফতারি পরোয়ানা রয়েছে। সন্ত্রাসীদের গ্রেফতারে এলাকার নিরিহ সাধারণ মানুষের মধ্যে স্বস্তি ফিরেছে। সিলেট কোতোয়ালী থানার ওসি গৌছুল হোসেন ঘটনার সত্যতা নিশ্চিত করে জানিয়েছেন, যুক্তরাজ্য প্রবাসী এক মহিলার অভিযোগের প্রেক্ষিতে এমরানসহ চারজনকে গ্রেফতার করা হয়েছে। গ্রেফতারকৃত অন্যরা হচ্ছে নগরীর পনিটুলা এলাকার বাসিন্দা কবির আহমদ ওরফে কাজী কবির, নেহারীপাড়ার হানিফ আহমদ ও হাওলদারপাড়ার হরমুজ আলীর ছেলে সোহেল আহমদ। সিলেটের মদীনা মার্কেট এলাকার নিবাস বি/২৭ এর বাসিন্দা যুক্তরাজ্য প্রবাসী আলতাব আলীর স্ত্রী রঙ্গুল বেগম কোতোয়ালী থানায় মামলা করেন। রঙ্গুল বেগম লিখিত অভিযোগে বলেন, তিনি পরিবারসহ প্রবাসে অবস্থান করেন। দেশের বাইরে অবস্থান করায় বাসা ও মদীনা মার্কেটের আফতাব ম্যানশন সংলগ্ন ব্যবসা প্রতিষ্ঠানের দেখাশুনা করেন তার ভাগনা সৈয়দ কাউসার হোসেন। গত কয়েক মাস ধরে ইমরান তার সহযোগিদের নিয়ে কাউসারের কাছ থেকে চাঁদা দাবি করে আসছিলো। এজন্য প্রায়ই তাকে প্রাণনাশের ও বাসাবাড়ি, ব্যবসাপ্রতিষ্ঠান দখলের হুমকিও দিচ্ছিল। পরবর্তীতে কাউছার নিরূপায় হয়ে দুই লাখ টাকা চাঁদা প্রদান করেন। রঙ্গুল বেগম আরো অভিযোগ করেন, চাঁদা পাওয়ার পরও এমরান মাসিক ১৫ হাজার টাকা করে চাঁদা দাবি করে প্রায়ই কাউসারকে হুমকি-ধমকি দিতো। দেশে ফেরার পর বিষয়টি স্থানীয় কাউন্সিলর মখলিছুর রহমান কামরানসহ গণ্যমান্য ব্যক্তিদের অবগত করা হয়। এ অবস্থায় ক্ষিপ্ত হয়ে গত ২২ এপ্রিল এমরান অস্ত্রশস্ত্রে সজ্জিত হয়ে তার সহযোগিদের নিয়ে মহিলার বাসায় হামলা করে এবং মাথায় পিস্তল ঠেকিয়ে মাসিক ১৫ হাজার অন্যথায় এককালীন ১০ লাখ টাকা চাঁদা দাবি করে। প্রাণ রক্ষার্থে মহিলা ও তার ভাগনা দু’তিনদিনের মধ্যে টাকা দেয়ার কথা বললে সন্ত্রাসীরা বাসা ছাড়ে। পুরো ঘটনাটি মোবাইল ফোনে ধারণ করে প্রমাণ হিসেবে মামলার বাদি পুলিশের কাছে হস্তান্তর করেন। পুলিশ অভিযোগটি দ্রুত বিচার আইনে রেকর্ড করে আসামীদের আদালতে প্রেরণ করে। মামলার নং- কোতোয়ালী থানা জিআর-২৫/২০১৭, তারিখ- ২৪/০৪/২০১৭ইং। রঙ্গুল বেগম জানান, প্রবাসীরা জীবন ও সম্পদের নিরাপত্তা চান। এভাবে প্রবাসীদের উপর অত্যাচার হলে, নিরাপত্তা না থাকলে তারা দেশে আসতে চাইবেন না। নিজের বৃদ্ধ স্বামীও জীবনের নিরাপত্তার ভয়ে যুক্তরাজ্য ফিরে গেছেন। সন্ত্রাসীদের বিরুদ্ধে যথাযথ ব্যবস্থা না নিলে প্রবাসীরা দেশের প্রতি বিমুখ হবেন। তিনি এ ঘটনার দৃষ্টান্তমূলক শাস্তি দাবি করেন।</body>
</article>
