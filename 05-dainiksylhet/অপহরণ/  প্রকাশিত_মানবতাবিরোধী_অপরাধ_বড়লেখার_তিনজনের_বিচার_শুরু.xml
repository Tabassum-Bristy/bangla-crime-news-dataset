<article>
  <headline>মানবতাবিরোধী অপরাধ: বড়লেখার তিনজনের বিচার শুরু</headline>
  <url>http://dainiksylhet.com/details/128205</url>
  <published_at>  প্রকাশিত হয়েছে : ১:৪৬:০৭,অপরাহ্ন ১৬ মে ২০১৮</published_at>
  <category>অপহরণ</category>
  <body>দৈনিকসিলেটডেস্ক: মানবতাবিরোধী অপরাধের মামলায় মৌলভীবাজার জেলার বড়লেখা উপজেলার আবদুল আজিজ ওরফে হাবুলসহ তিনজনের বিরুদ্ধে অভিযোগ (চার্জ) গঠন করেছে আন্তর্জাতিক অপরাধ ট্রাইব্যুনাল। এর ফলে আনুষ্ঠানিকভাবে এ মামলার বিচার শুরু হলো।প্রসিকিউশনের দাখিল করা হত্যা, গণহত্যা, নির্যাতন, অপহরণ, লুট, অগ্নিসংযোগসহ পাঁচ ধরনের অভিযোগ আমলে নিয়ে এ চার্জ গঠন করেন ট্রাইব্যুনাল।বিচারপতি মো. শাহীনুর ইসলামের নেতৃত্বে তিন সদস্যের বেঞ্চ মঙ্গলবার এ অভিযোগ গঠনের আদেশ দেন। একই সঙ্গে ৪ জুলাই প্রসিকিউশন পক্ষের সূচনা বক্তব্য উপস্থাপনের জন্য দিন ধার্য রাখেন।সাবেক ব্যাংকার আবদুল আজিজ ওরফে হাবুল ছাড়া এ মামলার অপর দুই আসামি হলেন- আবদুল মতিন এবং আবদুল মান্নান ওরফে মনাই। এদের মধ্যে আবদুল মতিন মনাই পলাতক রয়েছেন। মঙ্গলবার চার্জ গঠনের সময় কারাগারে থাকা দুই আসামিকে ট্রাইব্যুনালে হাজির করা হলে তারা নিজেদের নির্দোষ দাবি করেন। তাদের বিরুদ্ধে একাত্তরে মুক্তিযুদ্ধের সময় হত্যা, গণহত্যা, নির্যাতন, অগ্নিসংযোগসহ মানবতাবিরোধী অপরাধের অভিযোগ আনা হয়েছে।প্রসিকিউশন পক্ষে ছিলেন প্রসিকিউটর জেয়াদ আল মালুম ও রেজিয়া সুলতানা চমন। অপরদিকে আসামিপক্ষে ছিলেন অ্যাডভোকেট আবদুস সাত্তার পালোয়ান।</body>
</article>
