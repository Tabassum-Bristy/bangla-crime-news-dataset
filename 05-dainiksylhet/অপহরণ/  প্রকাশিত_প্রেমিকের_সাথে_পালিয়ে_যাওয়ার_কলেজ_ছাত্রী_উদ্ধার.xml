<article>
  <headline>প্রেমিকের সাথে পালিয়ে যাওয়ার কলেজ ছাত্রী উদ্ধার</headline>
  <url>http://dainiksylhet.com/details/116993</url>
  <published_at>  প্রকাশিত হয়েছে : ৮:৩৫:৪৫,অপরাহ্ন ১০ জানুয়ারি ২০১৮</published_at>
  <category>অপহরণ</category>
  <body>জাহেদ আলী মামুন:হবিগঞ্জ শহর থেকে প্রেমিকের সাথে পালিয়ে যাওয়া কলেজ ছাত্রীকে একমাস পর উদ্ধার করেছে পুলিশ। মঙ্গলবার সকালে সদর থানার এসআই আব্দুল মুকিত চৌধুরীর নেতৃত্বে একদল পুলিশ শহরের বেবিস্ট্যান্ড এলাকা থেকে উদ্ধার করে। এ সময় প্রেমিক পালিয়ে যায়। পরে তাকে ডাক্তারী পরীক্ষার জন্য হবিগঞ্জ সদর হাসপাতালে প্রেরণ করা হয়। পরে তাকে স্বীকারোক্তির জন্য আদালতে প্রেরণ করা হলে প্রাপ্ত বয়স্ক না হওয়ায় তাকে নিরাপত্তা হেফাজতে প্রেরণ করেন বিচারক। এ ঘটনা ঘটেছে হবিগঞ্জ সদর উপজেলার লামা পইল গ্রামে। ওই এলাকার স্থানীয় দুই জনপ্রতিনিধি জানান, দীর্ঘদিন ধরে হবিগঞ্জ জেকেএন্ড হাই স্কুল এন্ড কলেজের ২য় বর্ষের এই ছাত্রীর (১৭) সাথে প্রেমের সম্পর্ক চলে আসছে তারই চাচাতো ভাই বাবর আলীর পুত্র টমটম চালক অনু মিয়ার (২০)। বিষয়টি আচঁ করতে পেরে পিতা তার কন্যাকে অনু মিয়ার সাথে সম্পর্ক না রাখতে বলেন। গত ১১ ডিসেম্বর কলেজে যাবার কথা বলে সে বাড়ি থেকে বের হয়। এরপর থেকে সে নিখোঁজ হয়। এ ব্যাপারে পিতা বাদি হয়ে অনু মিয়াসহ কয়েকজনকে আসামী করে সদর থানায় এজাহার দায়ের করেন। এর প্রেক্ষিতে পুলিশকে ছাত্রীটিকে উদ্ধারে বিভিন্ন স্থানে অভিযানে নামে।পুলিশের জিজ্ঞাসাবাদে ছাত্রীটি জানায়, তাকে কেউ অপহরণ করেনি। স্বেচ্ছায় অনু মিয়ার সাথে পালিয়ে যায় এবং তারা বিয়ে করে। আদালতে তার পিতার জিম্মায় যেতে না চাইলে আদালত তাকে নিরাপত্তা হেফাজতে প্রেরন করেন। এ ব্যাপারে সদর থানার এসআই আব্দুল মুকিত চৌধুরী জানান, মেডিকেল পরীক্ষা শেষে কোর্টে প্রেরণ করা হলে তার পিতা জিম্মায় নিতে চায়। কিন্তু শিরিন রাজি না হলে আদালত নিরাপত্তা হেফাজতে প্রেরণ করেন।</body>
</article>
