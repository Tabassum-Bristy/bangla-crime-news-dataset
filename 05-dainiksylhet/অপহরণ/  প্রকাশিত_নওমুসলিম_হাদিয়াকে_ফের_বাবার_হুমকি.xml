<article>
  <headline>নওমুসলিম হাদিয়াকে ফের বাবার হুমকি</headline>
  <url>http://dainiksylhet.com/details/114219</url>
  <published_at>  প্রকাশিত হয়েছে : ৬:৪২:৩৩,অপরাহ্ন ৩০ নভেম্বর ২০১৭</published_at>
  <category>অপহরণ</category>
  <body>দৈনিকসিলেটডেস্ক:ইসলামে ধর্মান্তরিত কেরালার তরুণী হাদিয়া আখিলাকে তার স্বামী শাফিন জাহানের সঙ্গে কথা বলতে অনুমতি দেয়ায় সেলিম সিভারাজ হোমিওপ্যাথি মেডিকেল কলেজের বিরুদ্ধে সুপ্রিম কোর্টে যাওয়ার হুমকি দিয়েছেন আখিলার বাবা।ভারতে বহুল আলোচিত আখিলা হাদিয়ার তথাকথিত ‘লাভ জিহাদ’ মামলায় মঙ্গলবার দেশটির সুপ্রিম কোর্ট হাদিয়ার অভিভাবকত্ব আপাতত তার মেডিক্যাল কলেজের হাতে তুলে দেন। সুপ্রিম কোর্টের নির্দেশে হাদিয়া তার হোমিওপ্যাথি কোর্স সম্পূর্ণ করার জন্য পুনরায় ওই কলেজে ভর্তি হয়েছেন।আদালতের আদেশে বলা হয়, আগামী ১১ মাস তিনি তামিলনাডুর একটি কলেজে তার ইন্টার্নশিপ শেষ করবে এবং সে সময় কলেজের ডিন-ই তার অভিভাবকের ভূমিকা পালন করবেন। ২৫ বছর বয়সী হাদিয়া ইসলাম গ্রহণের পর মুসলিম যুবক শফিন জাহানকে বিয়ে করেন। কিন্তু তার বাবার দাবি ইসলাম গ্রহণের জন্য হাদিয়ার মগজ ধোলাই করা হয়েছে।মিডিয়া রিপোর্ট অনুযায়ী, সেলিম সিভারাজ হোমিওপ্যাথি মেডিকেল কলেজের ডিন জি. কানন তার নিজের মোবাইল ফোনে হাদিয়ার স্বামী সাফিন জাহানের সঙ্গে তাকে কথা বলার অনুমতি দেন।কাননের উদ্ধৃতি দিয়ে এনডিটিভির খবরে বলা হন, ‘হাদিয়া আমার মোবাইল ফোন ব্যবহার করে কিছুক্ষণের জন্য শাফিন জাহানের সঙ্গে কথা বলেছে। স্থানীয় অভিভাবক হিসাবে আমি তার (হাদিয়া) কাছে জানতে চেয়েছি যে সে কারো সঙ্গে কথা বলতে কিংবা কারো সঙ্গে দেখা করতে আগ্রহী কিনা।’কাননের এই পদক্ষেপে চটেছেন হাদিয়ার বাবা অশোকান। তিনি বলেন, ‘নিরাপদ পরিবেশের জন্য দেশের সর্বোচ্চ আদালত তার শিক্ষা সম্পন্ন করার জন্য কলেজে পাঠিয়েছে। জাহানের সঙ্গে চরমপন্থীদের সঙ্গে লিংক রয়েছে। এাকরণে তার সঙ্গে আমার মেয়ের কথোপকথন তার নিরাপত্তাকে বিঘ্নিত করবে।’তিনি বলেন, ‘আমার মেয়ের সঙ্গে জাহানের সাক্ষাৎ নিষিদ্ধ করার আদেশ চেয়ে আমি অবিলম্বে সুপ্রিম কোর্টে যেতে চাই। এছাড়াও, মিডিয়ার সঙ্গে তাকে কথা বলার অনুমতি না দিতে কলেজ কর্তৃপক্ষকে এ ব্যাপারে নির্দেশ দেয়া উচিত।’তার মেয়ের সঙ্গে দেখা করার কোনো অধিকার জাহানের নেই বলে তিনি জানান।বুধবার হাদিয়া অভিযোগ করেছিলেন যে, উচ্চ আদালত থেকে তাকে তার পড়াশোনা শেষ করার অনুমতি দেয়ার পরেও তিনি সম্পূর্ণভাবে স্বাধীন নন। একই সঙ্গে তিনি তার স্বামীর সঙ্গে সাক্ষাত করার দৃঢ় আকাঙ্ক্ষা ব্যক্ত করেন।এর আগে হাদিয়ার বাবার দায়ের করে একটি আবেদনের পরিপ্রেক্ষিতে কেরালার হাইকোর্ট তাদের বিবাহ বাতিলের আদেশ দেন। এরপর থেকে গত সাত মাস ধরে হাদিয়াকে তার বাবার বাড়িতে থাকতে বাধ্য করা হয়েছিল।এই মামলায় পরবর্তী শুনানি হবে আগামী বছরের জানুয়ারি মাসে।সারা ভারতে কথিত ‘লাভ জিহাদ’ বিতর্কের প্রায় আইকনে পরিণত হওয়া কেরালার পঁচিশ বছরের মেয়ে আখিলা হাদিয়া সোমবার সুপ্রিম কোর্টের বিচারপতিদের সামনে কী বলেন, সে দিকে নজর ছিল প্রায় গোটা দেশের। এবং সোমবার বিকালে দেশের সর্বোচ্চ এজলাসে দাঁড়িয়েও তিনি সে কথারই পুনরাবৃত্তি করেছেন, যা তিনি দু’দিন আগে দিল্লি আসার সময় কোচি এয়ারপোর্টে সাংবাদিকদের উদ্দেশে চিৎকার করে জানাতে চেয়েছিলেন।তুমুল গণ্ডগোলের মধ্যেই হাদিয়া সেদিন বলেছিলেন, কেউ তাকে ইসলামে ধর্মান্তরিত হওয়ার জন্য জোর করেনি, তিনি স্বেচ্ছায় মুসলিম হয়েছেন ও শাফিন জাহানকে বিয়ে করেছেন।এজলাসে দাঁড়িয়ে কালো হিজাবে মুখ ঢেকে তিনি বিচারপতিদের বলেন, তিনি নিজের সেই ধর্মবিশ্বাসেই অটল থাকতে চান ও বাবা-মার অন্যায় হেফাজত থেকে মুক্তি পেয়ে স্বামীর অভিভাবকত্বে নিজের ডাক্তারি পড়াশুনো শেষ করতে চান।সুপ্রিম কোর্ট এই অনুরোধ কিছুটা মেনে নিয়ে তাকে পরবর্তী ১১ মাস মেডিক্যাল ইন্টার্নশিপ শেষ করার সম্মতি দিয়েছে – কিন্তু পাশাপাশি এটাও জানিয়েছে এই সময় তার বাবা-মা বা স্বামী কেউই নন, বরং মেডিক্যাল কলেজের ডিনই তার অভিভাবক থাকবেন।বিচারপতিদের প্রশ্নের উত্তরে হাদিয়া বারবার বলেন, তার একমাত্র চাওয়া হল ‘মুক্তি’। কিন্তু তার বাবার আইনজীবী শুনানিতে যুক্তি দিয়েছেন হাদিয়ার এমনভাবে মগজধোলাই করা হয়েছে যে এখন তার কথাবার্তার কোনো ঠিক নেই।আইনজীবী এ রঘুনাথ জানান, ‘আমাদের প্রধান বক্তব্যই হল হাদিয়ার মাথায় পরিকল্পিতভাবে নানা জিনিসপত্র ঢোকানো হয়েছে – এবং সে আসলে একটা মানসিক অপহরণের শিকার। এই মানসিক পরিস্থিতিতে সে কোর্টে দাঁড়িয়ে কী বলল বা কী সাক্ষ্য দিল তার খুব একটা মূল্য নেই, আর তাতে গুরুত্ব দেওয়ার কোনো দরকার নেই।’কিন্তু হাদিয়ার স্বামী শাফিন জাহানের হয়ে যিনি সওয়াল করেন, সেই সিনিয়র আইনজীবী কপিল সিবালের বক্তব্য ছিল, হাদিয়া মানসিকভাবে সুস্থ কি না সেটা তার সঙ্গে কথা বলার পরই বিচারপতিদের স্থির করা উচিত। এমন কী, ভারতের যে ন্যাশনাল ইনভেস্টিগেশন এজেন্সি এই গোটা ঘটনার তদন্ত করেছে তাদের রিপোর্টের চেয়ে হাদিয়ার কথার গুরুত্ব অনেক বেশি বলেও যুক্তি দেন সিবাল।হাদিয়ার হয়ে কেস প্রস্তুত করতে যিনি সাহায্য করেছেন কেরালার অ্যাক্টিভিস্ট সেই বর্ষা বসির বলেন, ‘আমাদের বুঝতে হবে পাঁচ মাস নিজের বাবা-মার হেফাজতে ও কেরালা পুলিশের সুরক্ষায় থাকার পর বেরিয়ে এসে প্রথম সুযোগেই সে জানিয়েছে সে স্বেচ্ছায় মুসলিম হয়েছে এবং শাফিন জাহানই তার স্বামী। তার এই বক্তব্যকে সুপ্রিম কোর্টের মেনে নেওয়া উচিত, কারণ এটা তার সাংবিধানিক অধিকার।’কিন্তু বেঞ্চের অন্যতম বিচারপতি জাস্টিস খানউইলকর শুনানিতে মন্তব্য করেন, এটি একটি অস্বাভাবিক মামলা এবং হাদিয়ার কথা শুনেই সিদ্ধান্ত নেওয়া যাবে, বিষয়টা অত সরল নয়। দেশের প্রধান বিচারপতি দীপক মিশ্রও বলেন, তার জীবনে এত জটিল মামলা তিনি আর দেখেননি।এদিকে ভারতে শাসক দল বিজেপিও মনে করছে, লাভ জিহাদ ভারতে একটা বাস্তবতা। আরএসএস তথা বিজেপির প্রভাবশালী নেতা রাম মাধব সোমবার বলেছেন, ‘কেরালাসহ দেশের নানা প্রান্তে এতগুলো ঘটনার কথা এখন সামনে এসেছে যে সুপ্রিম কোর্টেরও এখন নীরব থাকা সাজে না।’তবে পর্যবেক্ষকরা মনে করছেন আখিলা হাদিয়ার ঘটনায় দেশের সর্বোচ্চ আদালত কার্যত একটা মধ্যপন্থাই বেছে নিয়েছে। হাদিয়াকে প্রেমের ফাঁদে ফেলে ধর্মান্তরিত করা হয়েছে কি না, সে বিষয়ে শীর্ষ আদালতের বিচারপতিরা কোনো মন্তব্য করেননি ঠিকই, তবে বাবা-মার হেফাজত থেকেও প্রাপ্তবয়স্ক তরুণী হাদিয়াকে মুক্তি দেয়া হয়েছে।সূত্র: নিউজ নেশন</body>
</article>
