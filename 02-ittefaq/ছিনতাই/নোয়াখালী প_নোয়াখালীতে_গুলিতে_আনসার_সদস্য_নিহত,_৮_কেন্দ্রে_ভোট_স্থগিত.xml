<article>
  <headline>নোয়াখালীতে গুলিতে আনসার সদস্য নিহত, ৮ কেন্দ্রে ভোট স্থগিত</headline>
  <url>https://www.ittefaq.com.bd/wholecountry/14858/%E0%A6%A8%E0%A7%8B%E0%A7%9F%E0%A6%BE%E0%A6%96%E0%A6%BE%E0%A6%B2%E0%A7%80%E0%A6%A4%E0%A7%87-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%86%E0%A6%A8%E0%A6%B8%E0%A6%BE%E0%A6%B0-%E0%A6%B8%E0%A6%A6%E0%A6%B8%E0%A7%8D%E0%A6%AF-%E0%A6%A8%E0%A6%BF%E0%A6%B9%E0%A6%A4-%E0%A7%AE-%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0%E0%A7%87-%E0%A6%AD%E0%A7%8B%E0%A6%9F-%E0%A6%B8%E0%A7%8D%E0%A6%A5%E0%A6%97%E0%A6%BF%E0%A6%A4</url>
  <published_at>নোয়াখালী প্রতিনিধি ও চৌমুহনী সংবাদদাতা</published_at>
  <category>ছিনতাই</category>
  <body>নোয়াখালীর বেগমগঞ্জ উপজেলায় বিএনপি ও আওয়ামী লীগের মধ্যে সংঘর্ষে গুলিবিদ্ধ হয়ে নুর নবী হেঞ্জু নামে (৪০) এক আনসার সদস্য নিহত হয়েছেন।  এ ঘটনার  পর কিছুক্ষণের জন্য ভোটগ্রহণ স্থগিত থাকার পর পুনরায় ভোটগ্রহণ শুরু হয়।রবিবার বেলা ১১টার দিকে উপজেলার গোপালপুর তুলাচরা সরকারি প্রাথমিক বিদ্যালয় কেন্দ্রে এ ঘটনা ঘটে। নিহত আনসার সদস্য নুর নবী হেঞ্জু বেগমগঞ্জ উপজেলার আমানউল্যাপুর ইউনিয়নের পশ্চিম জয় নারায়ণপুর আনতির বাড়ির মৃত মতিন মেস্তুরীর ছেলে।নির্বাহী অফিসার ও সহকারী রিটার্নিং অফিসারের কার্যালয় সূত্রে জানা যায়, নোয়াখালী-৩ বেগমগঞ্জ আসনে বেলা ১১টার সময় বিএনপির নেতাকর্মীরা অতর্কিতভাবে হামলা করে তুলাচারা সরকারি প্রাথমিক বিদ্যালয় কেন্দ্রে ভাঙচুর ও ব্যালট পেপার তছনছ করে। এতে বিএনপি ও আওয়ামী লীগ কর্মীদের মধ্যে সংঘর্ষ হয়। এ সময় আনসার সদস্য নুরনবী হেঞ্জু বাধা দিলে হামলাকারীরা তাকে গুলি করলে ঘটনাস্থলে তার মৃত্যু হয়।পুলিশ সুপার মো. ইলিয়াছ শরীফ জানান, বেগমগঞ্জের মধ্য নরোত্তমপুর প্রাথমিক বিদ্যালয় কেন্দ্রে দুপুর দেড়টার দিকে সন্ত্রাসীরা পিসাইডিং অফিসারের গাড়ি ও ব্যালটে অগ্নিসংযোগ করে পুড়িয়ে দেয়। এ কেন্দ্রে ভোটগ্রহণ স্থগিত করা হয়। জেলা পুলিশ কন্ট্রোল রুম সূত্রে জানা যায়, বেগমগঞ্জের নরোত্তমপুর প্রাথমিক বিদ্যালয় কেন্দ্র ছাড়াও আরো ৩টি কেন্দ্রে ভোট স্থগিত করা হয়। তার মধ্যে শরিফপুর ইউনিয়নের বাবুপুর সরকারি প্রাথমিক বিদ্যালয় কেন্দ্রে সকাল ৬টার দিকে ব্যালট পেপার ছিনতাই, কেন্দ্রে দায়িত্বে নিয়োজিতদের মারধর ও ভাঙচুর, মুরাদপুর ও খানপুর সরকারী প্রাথমিক বিদ্যালয় কেন্দ্রে এই ঘটনা ঘটে। আরো পড়ুন: কিশোরীদের গোপনাঙ্গে মরিচের গুঁড়া দিয়ে নির্যাতনঅপরদিকে নোয়াখালী-১ (চাটখিল- সোনাইমড়ী আংশিক) আসনের ৪টি সোনাইমুড়ীর নবাবগঞ্জ, কৃষ্ণপুর, কেগনা ও পশ্চিম বজরা সরকারি প্রাথমিক বিদ্যালয় কেন্দ্রে ভোট স্থগিত করা হয়। এসব কেন্দ্রে হামলা, ব্যালট পেপার ছিনতাই ভাঙচুর ও মারধরের ঘটনা ঘটেছে। সকাল ৭টার দিকে নোয়াখালী-২ (সেনবাগ- সোনাইমড়ী আংশিক)  আসনের আওয়ামী লীগ প্রার্থী মোরশেদ আলম সেনবাগ পৌর সভার বিন্নাগনি সরকারি প্রাথমিক বিদ্যালয় কেন্দ্রে প্রতিপক্ষের হামলার শিকার হন। এসময় তার গাড়িতে ভাঙচুর করা হয়। তবে তিনি অক্ষত ছিলেন। এক পর্যায়ে আইনশৃঙ্খলা বাহিনী পরিস্থিতি নিয়ন্ত্রণে আনে।  ইত্তেফাক/জেডএইচ</body>
</article>
