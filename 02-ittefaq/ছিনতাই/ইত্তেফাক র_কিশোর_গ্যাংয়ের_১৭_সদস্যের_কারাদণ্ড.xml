<article>
  <headline>কিশোর গ্যাংয়ের ১৭ সদস্যের কারাদণ্ড</headline>
  <url>https://www.ittefaq.com.bd/court/82545/%E0%A6%95%E0%A6%BF%E0%A6%B6%E0%A7%8B%E0%A6%B0-%E0%A6%97%E0%A7%8D%E0%A6%AF%E0%A6%BE%E0%A6%82%E0%A7%9F%E0%A7%87%E0%A6%B0-%E0%A7%A7%E0%A7%AD-%E0%A6%B8%E0%A6%A6%E0%A6%B8%E0%A7%8D%E0%A6%AF%E0%A7%87%E0%A6%B0-%E0%A6%95%E0%A6%BE%E0%A6%B0%E0%A6%BE%E0%A6%A6%E0%A6%A3%E0%A7%8D%E0%A6%A1</url>
  <published_at>ইত্তেফাক রিপোর্ট</published_at>
  <category>ছিনতাই</category>
  <body>রাজধানীর মোহাম্মদপুরের রায়েরবাজার এলাকার ‘স্টার বন্ড’ নামের কিশোর গ্যাংয়ের ১৭ সদস্যকে গ্রেফতারের পর এক বছর করে কারাদণ্ড দিয়েছেন র‌্যাবের ভ্রাম্যমাণ আদালত। দণ্ডপ্রাপ্ত ১৭ জনকেই রবিবার গাজীপুরে কিশোর সংশোধন কেন্দ্রে পাঠানো হয়। গ্রেফতারের আগে কিশোর গ্যাং সদস্যরা  র‌্যাবের ওপর হামলার চেষ্টা চালায়।দণ্ডাদেশপ্রাপ্তরা হলেন- রনি হোসেন, জিসান, সাব্বির হাওলাদার, রায়হান, রাসেল হাওলাদার, সাদ্দাম হোসেন, বাপ্পি হোসেন, শাকিল বেপারী, সোহাগ শেখ, হৃদয় হোসেন, রাব্বি হাওলাদার, নাঈম, মুন্না, সোহাগ, সাগর সাব্বির বয়ান ও মহিউদ্দীন।র‌্যাব জানিয়েছে, শুক্রবার রাতে রায়েরবাজার এলাকায় র‌্যাব-২ এর সদস্যদের ওপর হামলার চেষ্টা করে কয়েকজন কিশোর। পরে তাদের বিষয়ে খোঁজ করতে নেমে র‌্যাব-২ জানতে পারে, হামলাকারীরা কিশোর গ্যাং- ‘স্টার বন্ড’র সদস্য। তারা এলাকায় মাদক ব্যবসা, মাদক সেবন, ছিনতাই-চুরিসহ নানা অপরাধে জড়িত। একই ধরণের পোশাক, জুতা ও চুলের স্টাইল করে চলাফেরা করে তারা। এলাকার মানুষের কাছে আতঙ্ক এই কিশোর গ্যাং সদস্যরা। আরো পড়ুন: প্লট পেলে সরকারের কাছে ‘চিরকৃতজ্ঞ’ থাকবেন বিএনপির রুমিন ফারহানাশনিবার দিনভর তাদের ধরতে অভিযান শুরু করে র‌্যাব। এ সময় ভ্রাম্যমাণ আদালত পরিচালনা করেন র‌্যাব সদর দপ্তরের নির্বাহী ম্যাজিস্ট্রেট সারওয়ার আলম। রায়েরবাজারে পৃথক তিন স্থান থেকে স্টার বন্ডের ১৭ জনকে গ্রেফতার করা হয়। ভ্রাম্যমাণ আদালত তাদের প্রত্যেককে এক বছর করে কারাদণ্ড দেন। তারা বয়সে কিশোর হওয়ায় গাজীপুরের কিশোর সংশোধন কেন্দ্রে পাঠানো হয়েছে।খোঁজ নিয়ে জানা যায়, রায়েরবাজার এলাকায় স্টার বন্ডের প্রতিপক্ষ একটি কিশোর গ্যাং রয়েছে। এই গ্রুপের নাম মোল্লা রাব্বি গ্রুপ। এক বছর আগে দুই গ্রুপের সংঘর্ষে স্টার বন্ডের এক সদস্য মারা যায়। শুক্রবার ওই কিশোরের মৃত্যু বার্ষিকী উপলক্ষে মিলাদ মাহফিলের আয়োজন করেছিল স্টার বন্ড। অনুষ্ঠানের একটি ছবি ফেসবুকে প্রকাশ করে এই গ্রুপের এক সদস্য। এতে মোল্লা রাব্বি গ্রুপ বিরূপ মন্তব্য করায় ক্ষুব্ধ হয়ে স্টার বন্ডের সদস্যরা শুক্রবার বিকেল থেকে রায়েরবাজার এলাকায় দেশীয় অস্ত্র নিয়ে জড়ো হতে থাকে তাদের মারধরের জন্য।নির্বাহী ম্যাজিস্ট্রেট সারওয়ার আলম বলেন, ওইদিন সন্ধ্যায় জন্মাষ্টমী উপলক্ষে ওই এলাকায় সাদা পোশাকে টহলে থাকা র‌্যাব-২ এর ছয় সদস্যর সামনে পড়ে দেশীয় অস্ত্রধারী কিশোররা। এ সময় র‌্যাব সদস্যরা কিশোরদের কাছে জানতে চান তারা চাপাতি, চাইনিজ কুড়াল ও লাঠিসোটা নিয়ে কোথায় যাচ্ছে। এতে ক্ষুব্ধ হয়ে কিশোররা র‌্যাব সদস্যদের ওপর হামলার চেষ্টা করে। ম্যাজিস্ট্রেট বলেন, গ্রেফতার হওয়া ১৭ জনই বিভিন্ন অপরাধের সঙ্গে জড়িত। তাদের কাছ থেকে চাপাতি, চাইনিজ কুড়াল, ইয়াবা ও লাঠিসোটা উদ্ধার করা হয়েছে।ইত্তেফাক/জেডএইচ</body>
</article>
