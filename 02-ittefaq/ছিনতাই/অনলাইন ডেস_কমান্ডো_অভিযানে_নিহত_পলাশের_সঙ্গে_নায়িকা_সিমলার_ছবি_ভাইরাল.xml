<article>
  <headline>কমান্ডো অভিযানে নিহত পলাশের সঙ্গে নায়িকা সিমলার ছবি ভাইরাল</headline>
  <url>https://www.ittefaq.com.bd/capital/31835/%E0%A6%95%E0%A6%AE%E0%A6%BE%E0%A6%A8%E0%A7%8D%E0%A6%A1%E0%A7%8B-%E0%A6%85%E0%A6%AD%E0%A6%BF%E0%A6%AF%E0%A6%BE%E0%A6%A8%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A6%AA%E0%A6%B2%E0%A6%BE%E0%A6%B6%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%A8%E0%A6%BE%E0%A7%9F%E0%A6%BF%E0%A6%95%E0%A6%BE-%E0%A6%B8%E0%A6%BF%E0%A6%AE%E0%A6%B2%E0%A6%BE%E0%A6%B0-%E0%A6%9B%E0%A6%AC%E0%A6%BF-%E0%A6%AD%E0%A6%BE%E0%A6%87%E0%A6%B0%E0%A6%BE%E0%A6%B2</url>
  <published_at>অনলাইন ডেস্ক</published_at>
  <category>ছিনতাই</category>
  <body>চট্টগ্রামের শাহ আমানত আন্তর্জাতিক বিমানবন্দরে বাংলাদেশ বিমানের ময়ূরপঙ্খী উড়োজাহাজ ছিনতাইয়ের চেষ্টাকালে নিহত যুবক পলাশ আহমেদের সঙ্গে চিত্রনায়িকা সিমলার বেশ কিছু ছবি সামাজিক যোগাযোগ মাধ্যমে ভাইরাল হয়েছে। মাহিবি জাহান (Mahibi Jahan) নামে একটি ফেসবুক একাউন্টে সিমলার সঙ্গে ওই তরুণের একটি ছবি পোস্ট করে ক্যাপশনে লেখা হয়েছে, ‘এই হচ্ছে আমার বউ যে আমার হাজারো ভুলের মাঝে আমাকে সহ্য করে পার করে দিলো ১ টি বছর, দোয়া করবেন যাতে সারাটা জীবন এই পাগলীটা আর আমি এক সাথে থেকে যেনো মরতে পারি, বউ অনেক ভালবাসি তোমায় আর কষ্ট দেবো না, শুভ বিবাহ বার্ষিকী আদরের পুতুল বউ আমার।’ অন্য একজন ফেসবুকে লিখেছেন, ‘মাহবি জাহান, সম্ভবত উনিই গতকালের বিমান ছিনতাই প্রচেস্টার পরে কমান্ডোদের হাতে নিহত।’ প্রসঙ্গত, ঢাকা থেকে দুবাই যাচ্ছিল বাংলাদেশ বিমানের নতুন উড়োজাহাজ ময়ূরপঙ্খী। উড়োজাহাজটি ১৫ হাজার ফুট ওপরে উঠার পর যাত্রীদের আসনে থাকা এক যুবক উঠে ককপিটের দিকে আসেন। এ সময় ওই যুবক এক ক্রুর কাছে গিয়ে বলেন, আমি বিমানটি ছিনতাই করব। আমার কাছে পিস্তল ও বোমা আছে। ককপিট না খুললে আমি বিমান উড়িয়ে দেব। এর মধ্যে অন্য কেবিন ক্রুরা ককপিটে থাকা পাইলট ও সহকারী পাইলটকে গোপনে বার্তা দেন যে, উড়োজাহাজ ছিনতাইয়ের চেষ্টা করা হচ্ছে। ততক্ষণে চট্টগ্রামের শাহ আমানত বিমানবন্দরে অবতরণ করে উড়োজাহাজ। এরপরই রানওয়েতে বিমানটি ঘিরে ফেলে সেনাবাহিনী, র‌্যাব ও পুলিশ। পরে কমান্ড অভিযানে ওই যুবক নিহত হন। পরদিন সোমবার র‌্যাবের বার্তায় বলা হয়, চট্টগ্রামে কমান্ডো অভিযানে নিহত ওই যুবকের আঙুলের ছাপ র‌্যাব ক্রিমিনাল ডেটাবেইসের একজন অপরাধীর সঙ্গে মিলে যায়। সেখানে রক্ষিত তথ্য অনুযায়ী, তার নাম মো. পলাশ আহমেদ। পলাশ নারায়ণগঞ্জ জেলার সোনারগাঁও উপজেলার পিরিজপুরের দুধঘাটা ইউনিয়নের বাসিন্দা। তার বাবার নাম পিয়ার জাহান সরদার। </body>
</article>
