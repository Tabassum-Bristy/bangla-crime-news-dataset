<article>
  <headline>বিমান ছিনতাইচেষ্টাকারী পলাশের লাশ বাবার কাছে হস্তান্তর</headline>
  <url>https://www.ittefaq.com.bd/wholecountry/32122/%E0%A6%AC%E0%A6%BF%E0%A6%AE%E0%A6%BE%E0%A6%A8-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%95%E0%A6%BE%E0%A6%B0%E0%A7%80-%E0%A6%AA%E0%A6%B2%E0%A6%BE%E0%A6%B6%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%AC%E0%A6%BE%E0%A6%AC%E0%A6%BE%E0%A6%B0-%E0%A6%95%E0%A6%BE%E0%A6%9B%E0%A7%87-%E0%A6%B9%E0%A6%B8%E0%A7%8D%E0%A6%A4%E0%A6%BE%E0%A6%A8%E0%A7%8D%E0%A6%A4%E0%A6%B0</url>
  <published_at>অনলাইন ডেস্ক</published_at>
  <category>ছিনতাই</category>
  <body>চট্টগ্রামে বিমান ছিনতাই চেষ্টাকারী কমান্ডো অভিযানে নিহত পলাশ আহমেদের লাশ গ্রহণ করেছেন তার বাবা পিয়ার সরদার। সোমবার রাত ১২টার পর চট্টগ্রাম মেডিকেল কলেজ হাসপাতালের মর্গ থেকে পতেঙ্গা থানা পুলিশের তত্ত্বাবধানে পিয়ার সরদার ছেলের লাশ গ্রহণ করেন। এর আগে পতেঙ্গা থানা পুলিশের একটি দল নারায়নগঞ্জ থেকে পলাশের বাবাকে চট্টগ্রামে নিয়ে আসে। পতেঙ্গা থানার অফিসার ইনচার্জ উৎপল বড়ুয়া জানান, পলাশের মরদেহ শনাক্ত এবং লাশ হস্তান্তরের জন্য পলাশের বাবা পিয়ার সরদারকে চট্টগ্রামে নিয়ে আসা হয়। পরে তার কাছে ছেলের মরদেহ হস্তান্তর করা হয়। হস্তান্তরের পূর্বে চট্টগ্রাম মেডিকেল কলেজ হাসপাতাল মর্গে লাশের ময়নাতদন্ত সম্পন্ন হয়।আরো পড়ুন : মানসিক ভারসাম্যহীনতার কারণে পলাশকে ডিভোর্স দেন সিমলাপ্রসঙ্গত, ঢাকা থেকে দুবাই যাচ্ছিল বাংলাদেশ বিমানের নতুন উড়োজাহাজ ময়ূরপঙ্খী। উড়োজাহাজটি ১৫ হাজার ফুট ওপরে উঠার পর যাত্রীদের আসনে থাকা এক যুবক উঠে ককপিটের দিকে আসেন। এ সময় ওই যুবক এক ক্রুর কাছে গিয়ে বলেন, আমি বিমানটি ছিনতাই করব। আমার কাছে পিস্তল ও বোমা আছে। ককপিট না খুললে আমি বিমান উড়িয়ে দেব। এর মধ্যে অন্য কেবিন ক্রুরা ককপিটে থাকা পাইলট ও সহকারী পাইলটকে গোপনে বার্তা দেন যে, উড়োজাহাজ ছিনতাইয়ের চেষ্টা করা হচ্ছে। ততক্ষণে চট্টগ্রামের শাহ আমানত বিমানবন্দরে অবতরণ করে উড়োজাহাজ। এরপরই রানওয়েতে বিমানটি ঘিরে ফেলে সেনাবাহিনী, র‌্যাব ও পুলিশ। পরে কমান্ড অভিযানে ওই যুবক নিহত হন। পরদিন সোমবার র‌্যাবের বার্তায় বলা হয়, চট্টগ্রামে কমান্ডো অভিযানে নিহত ওই যুবকের আঙুলের ছাপ র‌্যাব ক্রিমিনাল ডেটাবেইসের একজন অপরাধীর সঙ্গে মিলে যায়। সেখানে রক্ষিত তথ্য অনুযায়ী, তার নাম মো. পলাশ আহমেদ। পলাশ নারায়ণগঞ্জ জেলার সোনারগাঁও উপজেলার পিরিজপুরের দুধঘাটা ইউনিয়নের বাসিন্দা। তার বাবার নাম পিয়ার জাহান সরদার।   ইত্তেফাক/ইউবি</body>
</article>
