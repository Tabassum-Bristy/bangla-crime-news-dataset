<article>
  <headline>পুলিশকে কুপিয়ে আসামি ছিনতাই</headline>
  <url>https://www.ittefaq.com.bd/wholecountry/52255/%E0%A6%AA%E0%A7%81%E0%A6%B2%E0%A6%BF%E0%A6%B6%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>কালীগঞ্জ (গাজীপুর) সংবাদদাতা</published_at>
  <category>ছিনতাই</category>
  <body>গাজীপুরের কালীগঞ্জ থানার এক পুলিশ কর্মকর্তাকে কুপিয়ে মাদক মামলার পরোয়ানাভুক্ত আসামিকে ছিনিয়ে নেওয়া হয়েছে বলে অভিযোগ পাওয়া গেছে। বুধবার সকালে ঘটনাস্থল পরিদর্শন করেছেন গাজীপুর জেলা পুলিশের অতিরিক্ত পুলিশ সুপার গোলাম সবুর।মঙ্গলবার সকাল সাড়ে ৬টার দিকে কালীগঞ্জ পৌর এলাকার ৯ নম্বর ওয়ার্ডের দেওপাড়া গ্রামের কবির হোসেনের বাড়িতে এ ঘটনা ঘটে।পুলিশ জানায়, সকালে সহকারী উপপরিদর্শক (এএসআই) শাহিনুর ও মোনছের হোসেন একাধিক মাদক মামলার পরোয়ানাভুক্ত পলাতক আসামি আল আমিনকে ধরতে তার বাড়িতে যান। এ সময় আল আমিনের ছোট ভাই আলমগীর হোসেনকে বাড়ির সামনে পেয়ে তার ভাইয়ের কথা জিজ্ঞাসা করে পুলিশ। ভাই বাড়িতে নেই বলে পালানোর চেষ্টা করে আলমগীর হোসেন। পরে পুলিশ জিজ্ঞাসাবাদের জন্য তাকে আটক করে।এরপর তাদের ঘরের ভেতরে ঢুকে আল আমিনকে ধরে ফেলে পুলিশ। এ সময় তার মা সাবিনা ইয়াসমিন, বাবা কবির হোসেন ধারালো অস্ত্র দিয়ে এলোপাথাড়ি ছুরিকাঘাত করে এএসআই শাহিনুরকে। এসময় আল আমিন ও তার ছোট ভাই আলমগীরও ওই পুলিশ কর্মকর্তাকে এলোপাথাড়ি কুপিয়ে গুরুতর রক্তাক্ত জখম করে পালিয়ে যায়।আরও পড়ুন: কারাগারে দগ্ধ আইনজীবীর মৃত্যু, বিচারিক তদন্তের নির্দেশপরে স্থানীয়রা এএসআইকে গুরুতর আহতাবস্থায় উদ্ধার করে কালীগঞ্জ উপজেলা স্বাস্থ্য কমপ্লেক্সে নিয়ে গেলে তার অবস্থার অবনতির হয়। পরে উন্নত চিকিৎসার জন্য তাকে গাজীপুর শহীদ তাজউদ্দিন আহমেদ মেডিকেল কলেজ হাসপাতালে পাঠানো হয়।এ ব্যাপারে কালীগঞ্জ থানার অফিসার্স ইনচার্জ মো. আবুবকর মিয়া জানান, এএসআই শাহিনুরের গায়ে একাধিক কোপের চিহ্ন রয়েছে। আল আমীন পরোয়ানভুক্ত পলাতক আসামি। তার বিরুদ্ধে থানায় একাধিক মামলা রয়েছে। অপরাধীদের ধরতে পুলিশের অভিযান অব্যাহত রয়েছে বলেও জানান তিনি।ইত্তেফাক/জেডএইচ</body>
</article>
