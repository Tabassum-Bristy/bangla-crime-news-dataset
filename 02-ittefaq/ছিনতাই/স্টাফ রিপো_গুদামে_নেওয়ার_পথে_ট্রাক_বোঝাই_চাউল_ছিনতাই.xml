<article>
  <headline>গুদামে নেওয়ার পথে ট্রাক বোঝাই চাউল ছিনতাই</headline>
  <url>https://www.ittefaq.com.bd/wholecountry/57639/%E0%A6%97%E0%A7%81%E0%A6%A6%E0%A6%BE%E0%A6%AE%E0%A7%87-%E0%A6%A8%E0%A7%87%E0%A6%93%E0%A7%9F%E0%A6%BE%E0%A6%B0-%E0%A6%AA%E0%A6%A5%E0%A7%87-%E0%A6%9F%E0%A7%8D%E0%A6%B0%E0%A6%BE%E0%A6%95-%E0%A6%AC%E0%A7%8B%E0%A6%9D%E0%A6%BE%E0%A6%87-%E0%A6%9A%E0%A6%BE%E0%A6%89%E0%A6%B2-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>স্টাফ রিপোর্টার, বগুড়া</published_at>
  <category>ছিনতাই</category>
  <body>বগুড়ার কাহালু উপজেলার তিনদীঘি কাউরা বাজার এলাকায় ট্রাক ভর্তি চাউল ছিনতাইয়ের ঘটনা ঘটেছে। রবিবার (২৬ মে) রাতে অটোরাইস মিল থেকে সরকারি খাদ্য গুদামে নেওয়ার পথে ট্রাক থেকে চাউল ছিনিয়ে নেওয়া হয়। এর আনুমানিক মূল্য নয় লাখ টাকা। সোমবার সকালে বগুড়ার শাজাহানপুর উপজেলার বনানী দ্বিতীয় বাইপাস থেকে ট্রাকটি পরিত্যক্ত অবস্থায় উদ্ধার করা হলেও ছিনিয়ে নেওয়া চাউল উদ্ধার করা সম্ভব হয়নি। ঘটনায় জড়িত ট্রাকের দুইজন চালক জাকির হোসনে, সোহেল এবং সহকারী সোহাগকে জিজ্ঞাসাবাদের জন্য আটক করেছে পুলিশ। চাউল ব্যবসায়ী দুপচাঁচিয়ার বাসিন্দা শাহিনুর রহমান জানান, বগুড়ার নামুজা এলাকার কাজী অ্যান্ড ব্রাদার্স নামে একটি অটোরাইস মিলে ধান দিয়ে ২৫ মেট্রিক টন চাউল তৈরি করি। ওই চাউল গুলো দুপচাঁচিয়া উপজেলা খাদ্য গুদামে সরবরাহের জন্য রবিবার রাতে ভাড়া করা একটি ট্রাকে তুলে দেই। সোমবার ভোরে ওই ট্রাকের চালক জাকির হোসেন ফোন করে জানান, ট্রাকটি ছিনতাইয়ের শিকার হয়েছে। পরে বিষয়টি তিনি কাহালু থানা পুলিশকে জানান।কাহালু থানার অফিসার ইনচার্জ লতিফুল ইসলাম জানান, ট্রাকটি জাকির হোসেনের পরিবর্তে সোহেল নামে অপর এক ব্যক্তি চালিয়ে নিয়ে আসছিল। হেলপার ছিল সোহাগ নামে অপর এক ব্যক্তি।আরও পড়ুন: পোশাক শিল্প এলাকায় আগামী শনি-রবিবার ব্যাংক খোলাবদলী চালক সোহেলের বর্ণনা অনুযায়ী, ট্রাকটি রাত সাড়ে ৯টার দিকে তিনদীঘি কাউরা বাজার এলাকায় পৌঁছার পর ছিনতাইকারীরা তাদের গতিরোধ করে বেঁধে রেখে চাউল ভর্তি ট্রাক নিয়ে পালিয়ে যায়। ছিনিয়ে নেওয়া চাল উদ্ধারের চেষ্টা চলছে। ইত্তেফাক/অনি</body>
</article>
