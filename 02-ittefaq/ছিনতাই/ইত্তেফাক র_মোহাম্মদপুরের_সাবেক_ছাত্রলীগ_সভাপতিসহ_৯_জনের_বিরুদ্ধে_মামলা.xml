<article>
  <headline>মোহাম্মদপুরের সাবেক ছাত্রলীগ সভাপতিসহ ৯ জনের বিরুদ্ধে মামলা</headline>
  <url>https://www.ittefaq.com.bd/capital/79753/%E0%A6%AE%E0%A7%8B%E0%A6%B9%E0%A6%BE%E0%A6%AE%E0%A7%8D%E0%A6%AE%E0%A6%A6%E0%A6%AA%E0%A7%81%E0%A6%B0%E0%A7%87%E0%A6%B0-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%B2%E0%A7%80%E0%A6%97-%E0%A6%B8%E0%A6%AD%E0%A6%BE%E0%A6%AA%E0%A6%A4%E0%A6%BF%E0%A6%B8%E0%A6%B9-%E0%A7%AF-%E0%A6%9C%E0%A6%A8%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>ইত্তেফাক রিপোর্ট</published_at>
  <category>ছিনতাই</category>
  <body>২১২টি ছাগল ছিনতাই চেষ্টার অভিযোগে মোহাম্মদপুর থানার সাবেক ছাত্রলীগ সভাপতিসহ ৯ জনের বিরুদ্ধে রাজধানীর মোহাম্মদপুর থানায় মামলা হয়েছে। অভিযুক্তদের সবাই ক্ষমতাসীন দলের রাজনীতির সঙ্গে যুক্ত। সাবেক ঐ সভাপতির নাম মুজাহিদ আজমী তান্না। মামলার বাদী ছাগল ব্যবসায়ী সাইফুল ইসলাম।&#13;
মামলার এজাহারে বলা হয়েছে, গত ১১ আগস্ট একদল ব্যবসায়ী যশোরের বারোবাজার পশুরহাট ও ঝিনাইদহের কালীগঞ্জ থেকে ২১২টি ছাগল নিয়ে ঢাকায় আসেন। চাঁদার দাবিতে অভিযুক্তরা ট্রাকটি মোহাম্মদপুরের বাবর রোডের জহুরি মহল্লা এলাকায় আটকে রাখেন। তারা ছাগলগুলো নামান ও একটি ক্লাব ঘরে ছাগল ব্যবসায়ী সাইফুল ইসলাম, বাবু খান, শেখ সোলেমান, মো. নুরুজ্জামান, ফারুক বিশ্বাস, মোহাম্মদ মাসুদ মণ্ডলকে আটকে রাখেন। এ সময় র‍্যাব-২ এর একটি টহল দল নির্বাহী ম্যাজিস্ট্রেটের নেতৃত্বে অনুমোদনহীন পশুর হাট তদারকি ও ভ্রাম্যমাণ আদালত পরিচালনা করছিল। খবর পেয়ে দলটি ঘটনাস্থলে গিয়ে ব্যবসায়ীদের উদ্ধার করে।ভুক্তভোগীরা তিন ছিনতাই চেষ্টাকারীকে শনাক্ত করেন। তারা হলেন, ইয়াসির আরাফাত, জাহিদুল ইসলাম ও মো. রায়হান। জিজ্ঞাসাবাদে তারা বলেন, এ ঘটনায় তাদের সহযোগী ছিলেন মুজাহিদ আজমী তান্নাসহ আরো পাঁচজন। অভিযুক্তরা লাইসেন্স ছাড়া অবৈধভাবে ওয়াকিটকি ব্যবহার করছিলেন এবং নিজেদের আইনশৃঙ্খলা বাহিনীর সদস্য বলে পরিচয় দিয়ে আসছিলেন।আরও পড়ুন: ঈদের পরও ট্রেনে শিডিউল বিপর্যয়মোহাম্মদপুর থানার পরিদর্শক (তদন্ত) শরীফুল ইসলাম ঘটনার সত্যতা স্বীকার করেছেন। তিনি বলেন, এ ঘটনায় টেলিযোগাযোগ আইনে একটি ও চাঁদাবাজির অভিযোগে একটি মামলা হয়েছে। পলাতক আসামিদের গ্রেফতারে চেষ্টা চলছে।ইত্তেফাক/অনি</body>
</article>
