<article>
  <headline>পঞ্চগড়ে ডিবি পরিচয়ে  বিকাশকর্মীর টাকা  ছিনতাই</headline>
  <url>https://www.ittefaq.com.bd/print-edition/country/41770/%E0%A6%AA%E0%A6%9E%E0%A7%8D%E0%A6%9A%E0%A6%97%E0%A7%9C%E0%A7%87-%E0%A6%A1%E0%A6%BF%E0%A6%AC%E0%A6%BF-%E0%A6%AA%E0%A6%B0%E0%A6%BF%E0%A6%9A%E0%A7%9F%E0%A7%87--%E0%A6%AC%E0%A6%BF%E0%A6%95%E0%A6%BE%E0%A6%B6%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%B0-%E0%A6%9F%E0%A6%BE%E0%A6%95%E0%A6%BE--%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>প্রিন্ট সংস্করণ</published_at>
  <category>ছিনতাই</category>
  <body>পঞ্চগড় প্রতিনিধিপঞ্চগড়ে ডিবি পরিচয়ে নূর আলম নামে এক বিকাশ কর্মীর কাছ থেকে সাড়ে ৭ লাখ টাকা ছিনতাইয়ের অভিযোগ পাওয়া গেছে। শনিবার বিকালে এ ঘটনা ঘটে। এ ঘটনায় ওই বিকাশ কর্মী পঞ্চগড় সদর থানায় অভিযোগ করেছেন।পুলিশ ও নূর আলম জানায়, বিকাশ ডিস্ট্রিবিউটরের অধীনে ডিস্ট্রিক্ট সেলস অফিসার (ডিএসও) হিসেবে কর্মরত নূর আলম ওইদিন তেঁতুলিয়ার বিভিন্ন বাজারে বিকাশ এজেন্টদের কাছে বিকাশের নগদ সাড়ে ৭ লাখ টাকা নিয়ে মোটর সাইকেলযোগে পঞ্চগড় আসছিলেন। এ সময় পঞ্চগড়-তেঁতুলিয়া মহাসড়কের তিনমাইলে একটি মোটরসাইকেলে দাঁড়িয়ে থাকা দুই ব্যক্তি তার পথরোধ করে এবং ডিবি পুলিশের সদস্য পরিচয় দিয়ে তার ব্যাগে ফেনসিডিল আছে বলে চ্যালেঞ্জ করে। নূর আলম পকেট থেকে মোবাইল বের করে বিকাশ অফিসে যোগাযোগ করার চেষ্টা করলে ছিনতাইকারীরা তার চোখে মরিচের গুঁড়ো ছিটিয়ে টাকার ব্যাগটি ছিনিয়ে নিয়ে যায়।পঞ্চগড় থানার ওসি আবু আককাছ আহমদ বিকাশ কর্মীর সাড়ে ৭ লাখ টাকা ছিনতাই হওয়ার বিষয়টি নিশ্চিত করে জানান, ছিনতাইকারীদের ধরতে অভিযান অব্যাহত রয়েছে।</body>
</article>
