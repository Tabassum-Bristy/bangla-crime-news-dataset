<article>
  <headline>ফিল্মি স্টাইলে কাপড় ব্যবসায়ীর সাড়ে ৩২ লাখ টাকা ছিনতাই</headline>
  <url>https://www.ittefaq.com.bd/capital/76828/%E0%A6%AB%E0%A6%BF%E0%A6%B2%E0%A7%8D%E0%A6%AE%E0%A6%BF-%E0%A6%B8%E0%A7%8D%E0%A6%9F%E0%A6%BE%E0%A6%87%E0%A6%B2%E0%A7%87-%E0%A6%95%E0%A6%BE%E0%A6%AA%E0%A7%9C-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80%E0%A6%B0-%E0%A6%B8%E0%A6%BE%E0%A7%9C%E0%A7%87-%E0%A7%A9%E0%A7%A8-%E0%A6%B2%E0%A6%BE%E0%A6%96-%E0%A6%9F%E0%A6%BE%E0%A6%95%E0%A6%BE-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>সিদ্ধিরগঞ্জ (নারায়ণগঞ্জ) সংবাদদাতা</published_at>
  <category>ছিনতাই</category>
  <body>সিদ্ধিরগঞ্জে ফিল্মি স্টাইলে কাপড় ব্যবসায়ীর সাড়ে ৩২ লাখ টাকা ছিনতাই হয়েছে। বৃহস্পতিবার রাত ৮ টায় ঢাকা-চট্টগ্রাম মহাসড়কের কাঁচপুর ব্রিজের পশ্চিম পাড় সাজেদা হাসপাতালের সামনে এ ঘটনা ঘটে। খবর পেয়ে র‌্যাব ও পুলিশ ঘটনাস্থল পরিদর্শন করেন। রাত সাড়ে ১০টায় এ রিপোর্ট লেখা পর্যন্ত ছিনতাইয়ের সঙ্গে জড়িত কাউকে আটক কিংবা ছিনতাই হওয়া টাকা উদ্ধারের কোন খবর পাওয়া যায়নি।জানা যায়, কুমিল্লা ক্যান্টনমেন্ট এলাকার কাপড় ব্যবসায়ী মনির হোসেন তার শ্যালক ইমরানকে নিয়ে রাজধানীর একটি মার্কেটে দোকান ক্রয়ের জন্য ৩২ লাখ ৫০ হাজার টাকা নিয়ে যায়। বৃহস্পতিবার ওই দোকান কিনতে না পারায় সেই টাকা নিয়ে প্রাইভেট কার যোগে সন্ধ্যায় কুমিল্লার উদ্দেশ্যে রওনা হন। রাত ৮ দিকে ঢাকা-চট্টগ্রাম মাহসড়কের কাঁচপুরের সাজেদা হাসপাতালের সামনে আসলে ৬টি মোটর সাইকেলে করে আসা ৮/১০ জন সশস্ত্র ছিনতাইকারী তাদের গাড়ি রোধ করে। এ সময় তারা হাতুড়ি দিয়ে গাড়ির গ্লাস ভেঙ্গে ফেলে এবং কয়েক রাউন্ড গুলি করে। এরপর অস্ত্রের ভয় দেখিয়ে গাড়িতে রাখা ৩২ লাখ ৫০ হাজার টাকা লুটে দ্রুত পালিয়ে যায়।র‌্যাব-১১ এর অতিরিক্ত পুলিশ সুপার আলেপ উদ্দিন বিষয়টি ইত্তেফাককে নিশ্চিত করেছেন। সিদ্ধিরগঞ্জ থানার ইন্সপেক্টর (অপারেশন) এইচ এম জসিম উদ্দিন ঘটনাটি স্বীকার করে জানান, ছিনতাইয়ের বিষয়ে খোঁজ খবর নেয়া হচ্ছে।ইত্তেফাক/ইএইচএম</body>
</article>
