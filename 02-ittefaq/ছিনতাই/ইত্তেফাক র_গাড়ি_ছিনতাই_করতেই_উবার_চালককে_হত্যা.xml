<article>
  <headline>গাড়ি ছিনতাই করতেই উবার চালককে হত্যা</headline>
  <url>https://www.ittefaq.com.bd/print-edition/city/66825/%E0%A6%97%E0%A6%BE%E0%A7%9C%E0%A6%BF-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%95%E0%A6%B0%E0%A6%A4%E0%A7%87%E0%A6%87-%E0%A6%89%E0%A6%AC%E0%A6%BE%E0%A6%B0-%E0%A6%9A%E0%A6%BE%E0%A6%B2%E0%A6%95%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>ইত্তেফাক রিপোর্ট</published_at>
  <category>ছিনতাই</category>
  <body>টয়োটার একটি এলিয়ন মডেলের গাড়ি ছিনতাই করতেই উবার চালক আরমানকে হত্যা করে ছিনতাইকারীরা। পরিকল্পনা অনুযায়ী তারা এলিয়ন গাড়ি পেতে উবারের রাইড রিকোয়েস্টে এক-দুইবার নয়, পাঁচবার কল করে। গাড়িটি ৮ লাখ টাকা চুক্তিতে জনৈক ব্যক্তিকে দেওয়ার কথা ছিল। এ ঘটনায় গ্রেফতার তিনজন ঢাকা মহানগর গোয়েন্দা পুলিশের (ডিবি) কাছে এমনই স্বীকারোক্তি দিয়েছে।ডিবি বলছে, শনিবার রাজধানীর বিভিন্ন স্থান থেকে সিজান, শরিফ ও সজীবকে গ্রেফতার করা হয়। গাড়িটি ছিনতাইয়ের উদ্দেশ্যে রামপুরায় নিজ বাসার ছাদে পরিকল্পনা সাজান হত্যার মূল পরিকল্পনাকারী সিজান। পরে গত ১৪ জুন উত্তরা ১৪ নং সেক্টরে পরিকল্পনা অনুযায়ী গলা কেটে হত্যা করা হয় উবার চালক আরমানকে। হত্যাকাণ্ডে ব্যবহূত দুটি সুইচ গিয়ার চাকু উদ্ধার করা হয়েছে।গতকাল দুপুরে ডিএমপি মিডিয়া সেন্টারে আয়োজিত এক সংবাদ সম্মেলনে অতিরিক্ত কমিশনার (ডিবি) আবদুল বাতেন বলেন, টার্গেট ছিল টয়োটার একটি এলিয়ন মডেলের গাড়ি ছিনতাই করা। টার্গেট হিসেবে তারা বেছে নিয়েছিল রাইড শেয়ারিং কোম্পানি উবারের গাড়ি।গত ১৩ জুন রাত ১২টা থেকে সাড়ে ১২টার মধ্যে উত্তরার সেক্টর-১৪, রোড-১৬ এর ৫২ নং বাড়ির সামনে গাড়ির মধ্যে চালক আরমানকে গলাকেটে হত্যা করা হয়। হত্যাকাণ্ডের পর ডিবি উত্তর বিভাগ ছায়া তদন্তে নামে। তদন্তের এক পর্যায়ে জানা যায়, উবার চালক আরমান হত্যার মূল পরিকল্পনাকারী সিজান এবং তার সঙ্গে ছিল শরিফ ও সজীব। সিজান আগেও গাড়ি ছিনতাই করেছে।ডিবির প্রাথমিক জিজ্ঞাসাবাদে গ্রেফতারকৃতরা জানায়, পরিকল্পনা অনুযায়ী ১৩ জুন নিউমার্কেট থেকে তারা দুটি সুইচ গিয়ার চাকু কেনে। রাত ১১টার দিকে সিজান উবারের মাধ্যমে কল করলে গাড়িটি এলিয়ন না হওয়ায় কল বাতিল করে দেয়। এভাবে পঞ্চমবারের চেষ্টায় পেয়ে যায় উবার চালক আরমানের এলিয়ন মডেলের গাড়িটি। গাড়িতে তারা উত্তরার উদ্দেশে রওনা হয়। পরে উত্তরার সেক্টর-১৪, রোড-১৬ এর নিরিবিলি স্থানে গাড়িটি থামাতে বলে। গাড়ির ভাড়া পরিশোধ না করে ২০ মিনিট অপেক্ষা করে। রাত ১২টা ৩৭ মিনিটের দিকে চারদিকে নিরাপদ মনে করে সিজানের ইশারায় চালক আরমানের পেছনের ছিটে বসা শরিফ আরমানের মাথার চুল পেছনের দিকে টেনে ধরে চাকু দিয়ে গলাকেটে গাড়ি থেকে নেমে যায়। পরবর্তী সময়ে আশপাশে পরিবেশ অনুকূল না হওয়ায় আরমানের মরদেহসহ গাড়িটি রেখে তারা পালিয়ে যায়।ডিবির তদন্ত সংশ্লিষ্ট এক কর্মকর্তা জানান, এ ঘটনায় নিহতের স্ত্রী রাবেয়া খানম অজ্ঞাতনামা কয়েকজনকে আসামি করে হত্যা মামলা করেন। লাশ উদ্ধারের সময় তার গাড়িটি চালু অবস্থায় ছিল। গাড়ির ভেতর থেকে দুটি মোবাইল ফোনসহ নিহতের মানিব্যাগ ও গাড়ির প্রয়োজনীয় কাগজপত্র পাওয়া যায়। নিহত আরমানের গ্রামের বাড়ি পাবনার ইশ্বরদীতে। তিনি মিরপুরে ভাড়া থাকতেন ।</body>
</article>
