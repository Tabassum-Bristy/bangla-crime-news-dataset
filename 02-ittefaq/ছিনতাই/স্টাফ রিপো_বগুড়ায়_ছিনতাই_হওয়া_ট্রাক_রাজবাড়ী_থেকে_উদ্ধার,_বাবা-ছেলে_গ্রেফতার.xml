<article>
  <headline>বগুড়ায় ছিনতাই হওয়া ট্রাক রাজবাড়ী থেকে উদ্ধার, বাবা-ছেলে গ্রেফতার</headline>
  <url>https://www.ittefaq.com.bd/wholecountry/64686/%E0%A6%AC%E0%A6%97%E0%A7%81%E0%A7%9C%E0%A6%BE%E0%A7%9F-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%B9%E0%A6%93%E0%A7%9F%E0%A6%BE-%E0%A6%9F%E0%A7%8D%E0%A6%B0%E0%A6%BE%E0%A6%95-%E0%A6%B0%E0%A6%BE%E0%A6%9C%E0%A6%AC%E0%A6%BE%E0%A7%9C%E0%A7%80-%E0%A6%A5%E0%A7%87%E0%A6%95%E0%A7%87-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%AC%E0%A6%BE%E0%A6%AC%E0%A6%BE-%E0%A6%9B%E0%A7%87%E0%A6%B2%E0%A7%87-%E0%A6%97%E0%A7%8D%E0%A6%B0%E0%A7%87%E0%A6%AB%E0%A6%A4%E0%A6%BE%E0%A6%B0</url>
  <published_at>স্টাফ রিপোর্টার, বগুড়া</published_at>
  <category>ছিনতাই</category>
  <body>বগুড়ার শিবগঞ্জ থেকে ছিনতাই হওয়া ট্রাক রাজবাড়ী থেকে উদ্ধার করেছে ডিবি পুলিশ। ঘটনার সাথে জড়িত থাকার অভিযোগে নারায়ণগঞ্জ থেকে পিতা-পুত্রকে গ্রেফতার করা হয়। গ্রেফতারকৃত পিতা মোঃ লোকমান হোসেন নারায়ণগঞ্জের রূপগঞ্জ উপজেলার সুরিয়ার গ্রামের মৃত রমিজ উদ্দিনের ছেলে ও তার পুত্র মোঃ শরিফ।বগুড়া ডিবি পুলিশ সুত্র জানায় গত ১০ জুন দিবাগত গভীর রাতে বগুড়ার শিবগঞ্জ উপজেলার পাকুরতলা বিশ্বরোড থেকে নওগাঁর চালক রাব্বীকে হাত-পা বেঁধে ফেলে ট্রাকটি ছিনতাই করা হয়। ঐ রাতে পুলিশ চালককে মহাসড়কের পাশ থেকে হাত-পা বাধা অবস্থায় উদ্ধার করে। পরে থানায় মামলা হলে পুলিশ ঐ ট্রাকের চালক রাব্বীকে গ্রেফতার করে আদালতের মাধ্যমে জেল হাজতে প্রেরণ করে। পরে গোপন সংবাদের ভিত্তিতে পুলিশ নারায়ণগঞ্জের রূপগঞ্জ উপজেলার সুরিয়ার এলাকা থেকে পিতা লোকমান হোসেন ও পুত্র মোঃ শরিফ উদ্দিনকে আটক করে। জিজ্ঞাসাবাদে তাদের স্বীকারোক্তি মোতাবেক সোমবার রাজবাড়ী জেলার গোয়ালন্দ থেকে ট্রাকটি উদ্ধার করে বগুড়ায় নিয়ে আসে।বগুড়া ডিবি পুলিশের অফিসার ইনচার্জ আসলাম আলী জানান, গতকালই পিতা-পুত্রকে আদালতে প্রেরণ করে রিমান্ডের আবেদন করা হয়। আদালত তাদের ৩ দিনের রিমান্ড মঞ্জুর করেন।ইত্তেফাক/আরকেজি</body>
</article>
