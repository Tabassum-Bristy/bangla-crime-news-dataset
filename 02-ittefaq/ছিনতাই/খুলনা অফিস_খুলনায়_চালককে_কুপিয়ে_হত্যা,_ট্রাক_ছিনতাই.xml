<article>
  <headline>খুলনায় চালককে কুপিয়ে হত্যা, ট্রাক ছিনতাই</headline>
  <url>https://www.ittefaq.com.bd/wholecountry/84915/%E0%A6%96%E0%A7%81%E0%A6%B2%E0%A6%A8%E0%A6%BE%E0%A7%9F-%E0%A6%9F%E0%A7%8D%E0%A6%B0%E0%A6%BE%E0%A6%95-%E0%A6%A1%E0%A7%8D%E0%A6%B0%E0%A6%BE%E0%A6%87%E0%A6%AD%E0%A6%BE%E0%A6%B0%E0%A6%95%E0%A7%87-%E0%A6%95%E0%A7%81%E0%A6%AA%E0%A6%BF%E0%A7%9F%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%9F%E0%A7%8D%E0%A6%B0%E0%A6%BE%E0%A6%95-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>খুলনা অফিস</published_at>
  <category>ছিনতাই</category>
  <body>খুলনায় এক ট্রাক ড্রাইভারকে কুপিয়ে হত্যা ও তার ছেলেকে কুপিয়ে জখম করে বাঁশ ভর্তি ট্রাক নিয়ে পালিয়ে গেছে দুর্বৃত্তরা। সোমবার ভোর রাতে নগরীর খানজাহান আলী থানার রূপসা সেতুর বাইপাস সড়কের পাশে চিংড়িখালী এলাকায় এ ঘটনা ঘটে। নিহত ট্রাক ড্রাইভার হলেন- চুয়াডাঙ্গা জেলার আলমডাঙ্গা উপজেলার কয়রাডাঙ্গা গ্রামের শমসের মণ্ডল (৫৫)। আহত ছেলের নাম রোকন (৩৮)। রোকনের অবস্থা আশঙ্কাজনক। ট্রাক চালক নিহত শমসের নিজেই ট্রাকটির মালিক। খানজাহান আলী থানার ভারপ্রাপ্ত কর্মকর্তা (ওসি) শফিকুল ইসলাম বলেন, সোমবার সকাল ৮টার দিকে খানজাহান আলী থানার চিংড়িখালী এলাকার বাইপাস সড়কের পাশে অজ্ঞাত এক ব্যক্তির লাশ পড়ে থাকতে দেখে এলাকাবাসী পুলিশকে খবর দেয়। নিহত ব্যক্তির পরণে লুঙ্গি ও গায়ে পাঞ্জাবি ছিল। নিহতের শরীরে ধারালো অস্ত্র দিয়ে কোপানোর চিহ্ন রয়েছে। পার্শ্ববর্তী স্থানে আরো এক ব্যক্তিকে জখম অবস্থায় উদ্ধার করা হয়। দুপুরে তাদের পরিচয় শনাক্ত করা হয়।আরো পড়ুন: ঘুষের টাকাসহ হাতেনাতে আটক নৌ-পরিবহন অধিদপ্তরের সার্ভেয়ারতিনি জানান, নিহত শমসের মণ্ডল ও তার ছেলে চুয়াডাঙ্গা থেকে ট্রাকে (ঢাকা মেট্রো-ট-১৪-৫৭৬২) বাঁশ বোঝাই করে খুলনায় আসছিলেন। তারা রূপসা সেতুর (খানজাহান আলী সেতু) বাইপাস সড়কের চিংড়িখালী এলাকায় পৌঁছলে দুর্বৃত্তরা শমসেরকে কুপিয়ে হত্যা করে। এ সময় বাধা দিলে দুর্বৃত্তরা তার ছেলে রোকনকেও কুপিয়ে জখম করে। পরে দুর্বৃত্তরা বাঁশ ভর্তি ট্রাক নিয়ে পালিয়ে যায়। ওসি জানান, নিহত শমসের মণ্ডলের লাশ উদ্ধার করে খুলনা মেডিক্যাল কলেজ হাসপাতালের মর্গে এবং তার ছেলেকে একই হাসপাতালে ভর্তি করা হয়েছে। এছাড়া ড্রাকটি উদ্ধারের চেষ্টা করা হচ্ছে বলে জানান ওসি। এ ঘটনায় মামলার প্রস্তুতি চলছে।ইত্তেফাক/এমআই</body>
</article>
