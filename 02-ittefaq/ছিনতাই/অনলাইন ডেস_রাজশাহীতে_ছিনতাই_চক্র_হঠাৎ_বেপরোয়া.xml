<article>
  <headline>রাজশাহীতে ছিনতাই চক্র হঠাৎ বেপরোয়া</headline>
  <url>https://www.ittefaq.com.bd/wholecountry/84586/%E0%A6%B0%E0%A6%BE%E0%A6%9C%E0%A6%B6%E0%A6%BE%E0%A6%B9%E0%A7%80%E0%A6%A4%E0%A7%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%9A%E0%A6%95%E0%A7%8D%E0%A6%B0-%E0%A6%B9%E0%A6%A0%E0%A6%BE%E0%A7%8E-%E0%A6%AC%E0%A7%87%E0%A6%AA%E0%A6%B0%E0%A7%8B%E0%A7%9F%E0%A6%BE</url>
  <published_at>অনলাইন ডেস্ক</published_at>
  <category>ছিনতাই</category>
  <body>রাজশাহীতে বেপরোয়া হয়ে উঠেছে ছিনতাইকারী চক্র। প্রতিদিনই নগরীজুড়ে ঘটছে অস্ত্র ঠেকিয়ে ছিনতাই। নগরীর আশপাশের উপজেলাতেও একই পরিস্থিতি। নানা কৌশলে সশস্ত্র ছিনতাইকারীরা সাধারণ মানুষের উপরে ঝাঁপিয়ে পড়ছে, ছিনিয়ে নিচ্ছে সর্বস্ব। পায়ে হাঁটার পথ, রিকশা কিংবা অটোরিকশা কোথাও এখন আর নিরাপদ নয় মানুষ। সম্প্রতি নগরীর হেতেম খাঁ এলাকায় সশস্ত্র ছিনতাইকারীর হামলায় প্রাণ হারায় সরকারি সিটি কলেজের শিক্ষার্থী ফারদিন ইসনা আশারিয়া রাব্বি (১৮)। ঈদুল আজহার ছুটিতে দিনাজপুরের পার্বতীপুর উপজেলার বাড়ি যাবার পথে খুন হয় রাজশাহী সরকারি সিটি কলেজের এইচএসসি দ্বিতীয় বর্ষের এই শিক্ষার্থী।এদিকে গত বৃহস্পতিবার টহল পুলিশের তল্লাশির সময় ছিনতাইকারীর ছুরির আঘাতে পুলিশের এএসআই মাইনুল হোসেন আহত হন। এসময় পুলিশ তিন ছিনতাইকারীকে আগ্নেয়াস্ত্রসহ আটক করে। অন্যদিকে জেলার তানোর থানার বাগধানী এলাকায় মোবাইল ছিনতাই মামলার তিন আসামিকে পুলিশ বৃহস্পতিবার রাতে পৃথক অভিযান চালিয়ে অত্যাধুনিক মোটরসাইকেল ও ছিনতাই হওয়া মোবাইলসহ গ্রেফতার করে। এদের মধ্যে নগরীর শাহ্ মখদুম থানার উপপরিদর্শক (এসআই) আখতারুজ্জামান পর্যারিসের ভাতিজা বোয়ালিয়া থানার ফুদকিপাড়া কালি মন্দির সংলগ্ন সাইদুজ্জামানের ছেলে তৌফিক জামান সরন রয়েছে। অপর দুজন হলো নগরীর চন্দি মা থানার আসাম কলোনির বাবুর ছেলে মাহাদী ও শাহ মখদুম থানার বড়বনগ্রাম ভাড়ালীপাড়ার মহাসিন আলীর ছেলে রাজু আহমেদ। শুক্রবার পবা থানা পুলিশ আসামিদের আদালতের মাধ্যমে জেলহাজতে পাঠায়। পবা থানার ভারপ্রাপ্ত কর্মকর্তা (ওসি) তদন্ত আবুল কালাম আজাদ জানান, গ্রেফতারকৃত তিনজন তানোরের বাগধানী এলাকায় ছুরি দেখিয়ে একজনের মোবাইল ছিনতাই করে। পরে ঐ ব্যক্তি পবা থানায় মামলা দায়ের করেন।আরো পড়ুন: ধানমন্ডিতে পুলিশকে লক্ষ্য করে বোমা নিক্ষেপ, আহত ২পুলিশ সূত্রে জানা যায়, গত ২১ আগস্ট রাজশাহী রেলওয়ে স্টেশনে অটোরিকশা চালকের সহযোগিতায় মার্কিন প্রবাসী নারীর ২ লাখ টাকা, পাসপোর্ট ও বিয়ের কাবিননামাসহ হাতব্যাগ ছিনতাইয়ের ঘটনা ঘটে। সানজিদা খাতুন নামের ঐ নারী তার স্বামীর সঙ্গে আমেরিকা থেকে বাংলাদেশে ফেরেন। এরপর ঢাকা থেকে বনলতা ট্রেনযোগে রাজশাহীতে আসেন। বনলতা ট্রেন থেকে রাজশাহী রেলওয়ে স্টেশনে নামার পর অটোরিকশা ধরার সময় তার হাতব্যাগটি ছিনতাই হয়ে যায়। এ ঘটনায় ঐ নারীর পক্ষ থেকে রাজশাহী রেলওয়ে জিআরপি থানায় অভিযোগ করা হয়।এমন নানা ঘটনায় রাজশাহী মহানগরবাসী আতঙ্কিত হয়ে পড়েছে। নগরীর কয়েরদাঁড়া এলাকার এম এইচ কবীর বলেন, এমন ঘটনা ঘটছে প্রতিনিয়ত। রাস্তাঘাটে নিরাপত্তা নেই। নগরীর উপশহর এলাকার মিলন জানান, রাজশাহী শান্তির নগরী। এমন সব ছিনতাইয়ের ঘটনায় নগরবাসীর মনে আতঙ্ক দেখা দিয়েছে।এ ব্যাপারে মহানগর পুলিশের মুখপাত্র গোলাম রুহুল কুদ্দুস জানান, মাঝে মধ্যেই এমন ঘটনা ঘটছে। পুলিশ ছিনতাইকারীদের ধরতে টহল জোরদার করেছে। একই সঙ্গে গোয়েন্দা তত্পরতাও বৃদ্ধি করা হয়েছে।চোর আটক: এদিকে, একটি ফেজার ১৫৩ সিসি মোটরসাইকেল চুরি করে পালানোর সময় দুই চোরকে হাতেনাতে আটক করেছে পুলিশ। এরা হলেন : আবু সালিম (২৪) ও আরিফিন আহমেদ সোহাগ (২৫)। শুক্রবার দিবাগত রাতে তাদের নগরীর রাজপাড়া থানার তেরখাদিয়া এলাকা থেকে আটক করা হয়।ইত্তেফাক/বিএএফ</body>
</article>
