<article>
  <headline>বিমান ছিনতাইয়ের হুমকি, ভারতজুড়ে সতর্কতা জারি</headline>
  <url>https://www.ittefaq.com.bd/worldnews/31555/%E0%A6%AC%E0%A6%BF%E0%A6%AE%E0%A6%BE%E0%A6%A8-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B9%E0%A7%81%E0%A6%AE%E0%A6%95%E0%A6%BF-%E0%A6%AD%E0%A6%BE%E0%A6%B0%E0%A6%A4%E0%A6%9C%E0%A7%81%E0%A7%9C%E0%A7%87-%E0%A6%B8%E0%A6%A4%E0%A6%B0%E0%A7%8D%E0%A6%95%E0%A6%A4%E0%A6%BE-%E0%A6%9C%E0%A6%BE%E0%A6%B0%E0%A6%BF</url>
  <published_at>অনলাইন সংস্করণ</published_at>
  <category>ছিনতাই</category>
  <body>বিমান ছিনতাই করে পাকিস্তানে নিয়ে যাওয়া হবে। এমন হুমকির পর ভারতের সকল বিমানবন্দরে কড়া সতর্কতা জারি করা হয়েছে। যোগ করা হয়েছে বাড়তি নিরাপত্তা।শনিবার ভারতের মুম্বাই এয়ার ইন্ডিয়ার কন্ট্রোল রুমে একটি উড়ো ফোনে বিমান ছিনতাইয়ের হুমকি দেয়া হয়। দেশটির ব্যুরো অব সিভিল অ্যাভিয়েশন সিকিউরিটি (বিসিএএস) সূত্রে খবর, মুম্বাইয়ের এয়ারপোর্ট অপারেশন কন্ট্রোল সেন্টারে একটি হুমকি ফোন আসে। বলা হয়, ২৩ ফেব্রুয়ারি এয়ার ইন্ডিয়ার বিমানকে ছিনতাই করে পাকিস্তানে নিয়ে যাওয়া হবে। ফোনটি আসার পরই দ্রুত  মুম্বই বিমানবন্দরের নিরাপত্তা বাড়ানো হয়। সতর্কতা জারি করা হয় অন্য বিমানবন্দরগুলোতেও।বিসিএএস সূত্রে আরও জানানো হয়েছে, প্রত্যেক বিমানের ওঠানামায় কড়া নজর রাখা হচ্ছে। সেইসঙ্গে বিমানবন্দরের টার্মিনালগুলো, কার পার্কিংয়ে তল্লাশি চালাচ্ছে নিরাপত্তা বাহিনী। তবে ফোন কলটি ভুয়া নাকি তা খতিয়ে দেখছে দেশটির গোয়েন্দা সংস্থা। পুলওয়ামা কাণ্ডের পর এই মুহূর্তে একটা উত্তেজনার আবহ রয়েছে ভারত ও পাকিস্তানে। হুমকি ও পাল্টা হুমকির পর্ব চলছে দু’দেশের মধ্যে। এমন একটা পরিস্থিতিতে নিরাপত্তায় কোনও রকম খামতি রাখতে চাইছে না বিমান মন্ত্রণালয়।তাই হুমকি ফোন আসার পর থেকেই নিরাপত্তা জোরদার করা হয়েছে দেশের বিমানবন্দরগুলোতে।আরো পড়ুন: উত্তাল ভেনিজুয়েলা, সংঘর্ষে নিহত ২দেশটির এয়ারপোর্ট সিকিউরিটি ইউনিট, অ্যাভিয়েশন সিকিয়োরিটি গ্রুপ এবং সব ক’টি বিমান সংস্থাকে অবিলম্বে আটটি নতুন নিয়ম মানার নির্দেশ দেওয়া হয়েছে। তথ্যসূত্র: টাইমস অব ইন্ডিয়া, আনন্দবাজার। ইত্তেফাক/এসআর </body>
</article>
