<article>
  <headline>বগুড়ায় ব্যবসায়ীকে ছুরিকাঘাত করে ২৫ লাখ টাকা ছিনতাই</headline>
  <url>https://www.ittefaq.com.bd/print-edition/other/18967/%E0%A6%AC%E0%A6%97%E0%A7%81%E0%A7%9C%E0%A6%BE%E0%A7%9F-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80%E0%A6%95%E0%A7%87-%E0%A6%9B%E0%A7%81%E0%A6%B0%E0%A6%BF%E0%A6%95%E0%A6%BE%E0%A6%98%E0%A6%BE%E0%A6%A4-%E0%A6%95%E0%A6%B0%E0%A7%87-%E0%A7%A8%E0%A7%AB-%E0%A6%B2%E0%A6%BE%E0%A6%96-%E0%A6%9F%E0%A6%BE%E0%A6%95%E0%A6%BE-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87</url>
  <published_at>প্রিন্ট সংস্করণ</published_at>
  <category>ছিনতাই</category>
  <body> স্টাফ রিপোর্টার, বগুড়া বগুড়ার শিবগঞ্জ উপজেলায় এক ব্যবসায়ীকে ছুরিকাঘাত করে ২৫ লাখ টাকা ছিনতাই করেছে দুর্বৃত্তরা। এ ঘটনায় জিজ্ঞাসাবাদের জন্য আবদুল বাসেদ নামে এক যুবককে আটক করেছে পুলিশ। বৃহস্পতিবার রাতে মহাস্থান-শিবগঞ্জ সড়কের রায়নগর ইউনিয়নে এ ঘটনা ঘটে।শিবগঞ্জ থানার ওসি মিজানুর রহমান জানান, উপজেলার হাটপাড়া এলাকার ধান-চালের আড়ত ব্যবসায়ী ফজলুর রহমান বৃহস্পতিবার বিকালে মহাস্থানের ইসলামী ব্যাংক থেকে ২৫ লাখ টাকা উত্তোলন করে তার কর্মচারীকে সঙ্গে নিয়ে মোটরসাইকেলযোগে বাড়ি ফিরছিলেন। এ সময় ৪-৫ জন দুর্বৃত্ত দুটি মোটরসাইকেল নিয়ে তাদের পথরোধ করে ব্যবসায়ী ফজলুরকে ছুরি মেরে টাকার ব্যাগ নিয়ে পালিয়ে যায়।এ ঘটনায় রাতে ফজলুর রহমান বাদী হয়ে থানায় মামলা দায়ের করেছেন। গতকাল শুক্রবার ভোরে পুলিশ অভিযান চালিয়ে আবদুল বাসেদকে জিজ্ঞাসাবাদের জন্য আটক করেছে। </body>
</article>
