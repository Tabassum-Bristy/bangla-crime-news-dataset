<article>
  <headline>হাজারীবাগে র‌্যাবের সাথে ‘বন্দুকযুদ্ধে’ দুই ছিনতাইকারী নিহত</headline>
  <url>https://www.ittefaq.com.bd/capital/55658/%E0%A6%B9%E0%A6%BE%E0%A6%9C%E0%A6%BE%E0%A6%B0%E0%A7%80%E0%A6%AC%E0%A6%BE%E0%A6%97%E0%A7%87-%E0%A6%B0%E2%80%8C%E0%A7%8D%E0%A6%AF%E0%A6%BE%E0%A6%AC%E0%A7%87%E0%A6%B0-%E0%A6%B8%E0%A6%BE%E0%A6%A5%E0%A7%87-%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%A6%E0%A7%81%E0%A6%87-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A6%95%E0%A6%BE%E0%A6%B0%E0%A7%80-%E0%A6%A8%E0%A6%BF%E0%A6%B9%E0%A6%A4</url>
  <published_at>অনলাইন ডেস্ক</published_at>
  <category>ছিনতাই</category>
  <body>শ্রীমঙ্গল থেকে চা পাতা ভর্তি কাভার্ডভ্যান ছিনতাই করে পালিয়ে ঢাকায় আসার পথে রাজধানীর হাজারীবাগে র‌্যাবের সাথে ‘বন্দুকযুদ্ধে’ দুই ছিনতাইকারী নিহত হয়েছেন। সোমবার ভোররাতে হাজারীবাগের মধুসিটির সামনে এ ঘটনা ঘটে। নিহতরা হলেন, মনির (৪৫) ও গিয়াস (৩৩)।র‌্যাব-২ এর কোম্পানি কমান্ডার পুলিশ সুপার (এসপি) মুহাম্মদ মহিউদ্দিন ফারুকী গণমাধ্যমকে জানান, ৮-৯ টন চা-পাতাসহ কাভার্ডভ্যানটি ছিনতাই করে ঢাকায় নিয়ে আসা হচ্ছিল। কাভার্ডভ্যানটি গাবতলী দিয়ে বেড়িবাঁধ হয়ে নিয়ে যাওয়া হচ্ছিল। এসময় মধুসিটির সামনে র‌্যাব সদস্যরা কাভার্ডভ্যানটিকে থামানোর চেষ্টা করলে ভ্যানটি একটি পিলারের সঙ্গে ধাক্কা লাগে। এ সময় কাভার্ডভ্যানে অবস্থান করা কয়েকজন র‌্যাব সদস্যদের লক্ষ্য করে গুলি ছুড়তে থাকে। পরে র‌্যাব সদস্যরাও পাল্টা গুলি করলে ছিনতাইকারী চক্রের দুই সদস্য মারা যান।আরও পড়ুন: নিউজ ফিডে বড় ধরনের পরিবর্তন আনছে ফেসবুকতিনি আরও জানান, এ সময় বিদেশি পিস্তল ও কয়েক রাউন্ড গুলি উদ্ধার করা হয়েছে। বন্দুকযুদ্ধে র‌্যাবের দুইজন সহকারী উপ-পরিদর্শকও (এএসআই) আহত হন।শ্রীমঙ্গল পুলিশের বরাত দিয়ে র‌্যাব জানায়, নিহত মনিরের বিরুদ্ধে ছিনতাইসহ ২১টি বিভিন্ন মামলা রয়েছে। মনির এই ছিনতাইকারী চক্রের মূলহোতা। নিহত চালক গিয়াস ছিনতাই করা কাভার্ডভ্যান বিভিন্ন জায়গায় নিয়ে যেত। তাদের ধারনা ছিনতাই করা কাভার্ডভ্যানটি পুরান ঢাকার দিকে নিয়ে যাওয়া হচ্ছিল।ইত্তেফাক/এমআরএম</body>
</article>
