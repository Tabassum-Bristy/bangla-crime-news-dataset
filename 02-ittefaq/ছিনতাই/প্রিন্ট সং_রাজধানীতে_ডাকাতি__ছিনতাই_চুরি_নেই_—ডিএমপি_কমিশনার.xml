<article>
  <headline>রাজধানীতে ডাকাতি  ছিনতাই চুরি নেই —ডিএমপি কমিশনার</headline>
  <url>https://www.ittefaq.com.bd/print-edition/city/56453/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%A4%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF--%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%9A%E0%A7%81%E0%A6%B0%E0%A6%BF-%E0%A6%A8%E0%A7%87%E0%A6%87-%E2%80%94%E0%A6%A1%E0%A6%BF%E0%A6%8F%E0%A6%AE%E0%A6%AA%E0%A6%BF-%E0%A6%95%E0%A6%AE%E0%A6%BF%E0%A6%B6%E0%A6%A8%E0%A6%BE%E0%A6%B0</url>
  <published_at>প্রিন্ট সংস্করণ</published_at>
  <category>ছিনতাই</category>
  <body>ইত্তেফাক রিপোর্টরমজান ও ঈদকে কেন্দ্র করে নগরজুড়ে পর্যাপ্ত নিরাপত্তা রয়েছে বলে জানিয়েছেন ঢাকা মেট্রোপলিটন পুলিশ (ডিএমপি) কমিশনার মো. আছাদুজ্জামান মিয়া। রমজানে এখন পর্যন্ত রাজধানীতে উল্লেখযোগ্য কোনো অপরাধ সংঘটিত হয়নি। ঈদ উপলক্ষে বাস টার্মিনাল, রেল স্টেশন ও লঞ্চ টার্মিনাল কেন্দ্রিক রয়েছে পুলিশের বিশেষ নিরাপত্তা ব্যবস্থা। গতকাল পল্টন কমিউনিটি সেন্টারে অসহায় ও দুঃস্থদের মাঝে ঈদ বস্ত্র বিতরণ অনুষ্ঠানে তিনি এসব কথা বলেন।ডিএমপি কমিশনার বলেন, ঢাকা শহরে চুরি নেই। ছিনতাই নেই। ডাকাতি নেই। ছিনতাই পার্টি, মলম পার্টি, মাইক্রো পার্টি কোনোটাই নেই। সকলকে ধরে জেলে পাঠানো হয়েছে। রমজান শুরুর পর কোথাও একটি চুরির ঘটনাও ঘটেনি। ঈদ উপলক্ষে ঢাকাবাসী রাত দিন কেনাকাটা করে নিশ্চিন্তে বাসায় ফিরছে।গভীর রাত পর্যন্ত লোকজন কেনাকাটা করছে। মার্কেটগুলোতে যেমন নিরাপত্তা দেওয়া হচ্ছে। তেমনি সড়কেও পুলিশের টহল পার্টি কাজ করছে। গোয়েন্দারা সাদা পোশাকে নজরদারি করছে। বাস টার্মিনাল, রেলস্টেশন ও লঞ্চঘাটে নিরাপত্তার সঙ্গে পুলিশ মোতায়েন করা হয়েছে। মানুষ ঈদের সময় নির্বিঘ্নে শান্তিতে বাড়িতে ফিরতে পারবে।মাদক বিষয়ে ডিএমপি প্রধান বলেন, যেভাবে সন্ত্রাস ও জঙ্গিবাদ দমন হয়েছে। একইভাবে মাদক দমন করা হচ্ছে। ঢাকা শহরে মাদক নেই। কেউ মাদক ব্যবসার সঙ্গে জড়িত থাকলে তাকে দড়ি লাগিয়ে আইনের আওতায় আনা হবে। কেউ মাদকের ব্যবসা করে রেহাই পাবে না।ডিএমপি’র রমনা ও মতিঝিল বিভাগের আয়োজনে অসহায় ও দুঃস্থ মানুষের মাঝে ২ হাজার ৭০০ পিস (শাড়ি, লুঙ্গি, পাঞ্জাবি ও ছোট বাচ্চাদের পোশাক) ঈদবস্ত্র বিতরণ করেন ডিএমপি কমিশনার মো. আছাদুজ্জামান মিয়া। এ সময় পুলিশের ঊর্ধ্বতন কর্মকর্তারা উপস্থিত ছিলেন।</body>
</article>
