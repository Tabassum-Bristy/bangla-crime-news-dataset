<article>
  <headline>বিমান ‘ছিনতাই চেষ্টার’ ঘটনায় বরখাস্ত ৫</headline>
  <url>https://www.ittefaq.com.bd/national/34117/%E0%A6%AC%E0%A6%BF%E0%A6%AE%E0%A6%BE%E0%A6%A8-%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87-%E0%A6%9A%E0%A7%87%E0%A6%B7%E0%A7%8D%E0%A6%9F%E0%A6%BE%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%AC%E0%A6%B0%E0%A6%96%E0%A6%BE%E0%A6%B8%E0%A7%8D%E0%A6%A4-%E0%A7%AB</url>
  <published_at>অনলাইন ডেস্ক</published_at>
  <category>ছিনতাই</category>
  <body>বিমান বাংলাদেশ এয়ারলাইনসের উড়োজাহাজ ময়ূরপঙ্খী ‘ছিনতাই চেষ্টার’ ঘটনায় পাঁচ জনকে চাকরি থেকে বরখাস্ত করেছে বাংলাদেশ বেসামরিক বিমান চলাচল কর্তৃপক্ষ (সিএএবি)। বেসামরিক বিমান চলাচল সচিব মহিবুল হক সোমবার এই তথ্য নিশ্চিত করেছেন।তাদের বিরুদ্ধে দায়িত্বে অবহেলার প্রমাণ পাওয়া গেছে।বেসামরিক বিমান পরিবহন ও পর্যটন মন্ত্রণালয়ের অতিরিক্ত সচিব মো. মোকাব্বির হোসেনকে প্রধান করে গত ২৫ ফেব্রুয়ারি পাঁচ সদস্যের তদন্ত কমিটি করা হয়। তদন্ত প্রতিবেদন জমা দিতে তাদের পাঁচ দিন সময় দেওয়া হয়েছিল। গতকাল এই প্রতিবেদন দেওয়ার সময় দুই দিন বাড়িয়ে মঙ্গলবার করার কথা জানিয়েছিলেন বিমান সচিব। এখন নতুন করে সাত দিন সময় বাড়ানোয় ১৪ মার্চের মধ্যে তদন্ত প্রতিবেদন জমা দিতে হবে কমিটিকে।গত ২৪ ফেব্রুয়ারি ঢাকা থেকে ছেড়ে যাওয়া বিমান বাংলাদেশ এয়ারলাইনসের একটি বোয়িং ৭৩৭-৮০০ মডেলের উড়োজাহাজ চট্টগ্রামের শাহ আমানত আন্তর্জাতিক বিমানবন্দরে জরুরি অবতরণ করে। চট্টগ্রাম হয়ে দুবাইগামী উড়োজাহাজটিকে যাত্রী বেশে ওঠা পলাশ আহমেদ নামের এক ব্যক্তি ছিনতাইয়ের চেষ্টা করেছিলেন বলে সরকারিভাবে জানানো হয়। চট্টগ্রামে অবতরণের পর সেনাবাহিনীর প্যারা-কমান্ডো ইউনিটের আট মিনিটের অভিযানে তিনি নিহত হন।ইত্তেফাক/আরকেজি</body>
</article>
