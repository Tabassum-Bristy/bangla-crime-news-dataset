<article>
  <headline>খুলনায় ৩ ডাকাত আটক</headline>
  <url>https://www.ittefaq.com.bd/wholecountry/35258/%E0%A6%96%E0%A7%81%E0%A6%B2%E0%A6%A8%E0%A6%BE%E0%A7%9F-%E0%A7%A9-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%86%E0%A6%9F%E0%A6%95</url>
  <published_at>খুলনা অফিস ও ডুমুরিয়া সংবাদদাতা</published_at>
  <category>ডাকাতি</category>
  <body>খুলনার ডুমুরিয়া উপজেলার চাকুন্দিয়া গ্রামের একটি বাড়িতে ডাকাতির ঘটনা ঘটেছে। শুক্রবার দিনগত রাত তিনটার দিকে উপজেলার চাকুন্দিয়া গ্রামের নারায়ণ রাহার দোতলা বাড়ির গ্রিল কেটে এ ডাকাতির ঘটনা ঘটে। এ ঘটনায় ডাকাতদের অস্ত্রের আঘাতে গৃহকর্তা নারায়ণ রাহা (৭১) গুরুতর আহত হয়েছেন। পুলিশ তিন ডাকাতকে আটক করেছে। আটককৃত ডাকাতরা হচ্ছে- খুলনার তেরখাদা উপজেলার উত্তর মোকামপুর গ্রামের মোতালেব খাঁর ছেলে সেলিম খাঁ (৪৫), খুলনা মহানগরীর বসুপাড়া এলাকার মৃত কাওছারের ছেলে লিটন (৫০) ও একই এলাকার মৃত হোসেন শেখের ছেলে বাবুল শেখ (৪০)। এর মধ্যে লিটন ও বাবুল শেখের অবস্থা গুরুতর। তাদেরকে খুলনা মেডিকেল কলেজ হাসপাতালের প্রিজন সেলে ভর্তি করে চিকিৎসা দেওয়া হচ্ছে। আহত গৃহকর্তা নারায়ণ জানান, শুক্রবার রাতে পাঁচ থেকে ছয়জনের একদল ডাকাত দোতলার জানালার গ্রিল কেটে ঘরে প্রবেশ করে। প্রথমে তারা পরিবারের সবাইকে অস্ত্রের মুখে জিম্মি করে বেঁধে ফেলে। পরে দুই বছরের শিশুর গলায় অস্ত্র ধরে আলমারির চাবি নিয়ে নগদ টাকা, স্বর্ণালংকারসহ ১১ লাখ টাকার মালামাল লুট করে চলে যাওয়ার সময় তাকে পিটিয়ে আহত করে। ডাকাতরা পালানোর সময় পাঁচটি বোমার বিস্ফোরণ ঘটায়। ডুমুরিয়া থানার ভারপ্রাপ্ত কর্মকর্তা (ওসি) আমিনুল ইসলাম বিপ্লব জানান, এ ঘটনায় তিন ডাকাতকে আটক করা হয়েছে। ডাকাতদের ধারালো অস্ত্রের কোপে গৃহকর্তা ও স্থানীয় জনতার গণপিটুনিতে দুই ডাকাত আহত হয়েছে। আশংকাজনক অবস্থায় দু’ ডাকাতকে উদ্ধার করে খুলনা মেডিকেল কলেজ (খুমেক) হাসপাতালে ভর্তি করা হয়েছে। ইত্তেফাক/ইউবি</body>
</article>
