<article>
  <headline>চান্দিনায় সড়কে  ডাকাতি</headline>
  <url>https://www.ittefaq.com.bd/print-edition/other/32943/%E0%A6%9A%E0%A6%BE%E0%A6%A8%E0%A7%8D%E0%A6%A6%E0%A6%BF%E0%A6%A8%E0%A6%BE%E0%A7%9F-%E0%A6%B8%E0%A7%9C%E0%A6%95%E0%A7%87--%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF</url>
  <published_at>চান্দিনা (কুমিল্লা) সংবাদদাতা</published_at>
  <category>ডাকাতি</category>
  <body>কুমিল্লার চান্দিনা উপজেলার ডুমুরিয়ায় সড়কে ব্যারিকেড দিয়ে অস্ত্রের মুখে জিম্মি করে যাত্রীদের সর্বস্ব লুট করে নিয়েছে সশস্ত্র ডাকাত দল। বুধবার রাত ৮টা থেকে ৯টা পর্যন্ত ঘণ্টাব্যাপী চান্দিনা-বদরপুর সড়কের ডুমুরিয়া ব্রিজ এলাকায় এ ঘটনা ঘটে। এসময় যাত্রী ও চালকদের কাছ থেকে নগদ ৬৩ হাজার ৩শ ৭০ টাকা ও ১০টি মোবাইল ছিনিয়ে নেয়। তা ছাড়া একটি সিএনজি ভাঙচুর করে ডাকাত দল।সিএনজিচালক মো. আকতার ও পিকআপের চালক মো. জাহাঙ্গীর আলম জানান, ১০/১৫ জনের একদল সশস্ত্র ডাকাত তিনভাগে বিভক্ত হয়ে সড়কে ব্যারিকেড দিয়ে গাড়ির গতিরোধ করে অস্ত্রের মুখে যাত্রীদের জিম্মি করে ঘণ্টাব্যাপী লুটপাট চালায়। এ সময় ডাকাতদের মারপিট ও ছুরিকাঘাতে মো. শিপন (২০), আশেক এলাহি (১৯) ও বোরহান (১৮) গুরুতর আহতসহ মোট ১০ জন আহত হন। আহতরা জানান, ডাকাতদল তাদেরকে ছুরি, রাম দা, হকিস্টিক দিয়ে আঘাত করে।এ ব্যাপারে চান্দিনা থানার অফিসার ইনচার্জ মো. আবুল ফয়সাল জানান, ঘটনার খবর পেয়ে পুলিশ পাঠিয়েছিলাম। ভুক্তভোগীদের কয়েকজনের কাছ থেকে      পুলিশ তথ্য নিয়েছে। আইনানুগ ব্যবস্থা গ্রহণ করা হবে। </body>
</article>
