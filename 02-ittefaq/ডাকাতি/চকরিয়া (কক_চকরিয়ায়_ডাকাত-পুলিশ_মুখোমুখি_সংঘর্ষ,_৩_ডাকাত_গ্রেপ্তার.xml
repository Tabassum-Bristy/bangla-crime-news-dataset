<article>
  <headline>চকরিয়ায় ডাকাত-পুলিশ মুখোমুখি সংঘর্ষ, ৩ ডাকাত গ্রেপ্তার</headline>
  <url>https://www.ittefaq.com.bd/wholecountry/28723/%E0%A6%9A%E0%A6%95%E0%A6%B0%E0%A6%BF%E0%A7%9F%E0%A6%BE%E0%A7%9F-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%AE%E0%A7%81%E0%A6%96%E0%A7%8B%E0%A6%AE%E0%A7%81%E0%A6%96%E0%A6%BF-%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7-%E0%A7%A9-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0</url>
  <published_at>চকরিয়া (কক্সবাজার) সংবাদদাতা</published_at>
  <category>ডাকাতি</category>
  <body>কক্সবাজারের চকরিয়ায় ডাকাতদের সঙ্গে পুলিশের প্রায় ঘণ্টাব্যাপী মুখোমুখি বন্দুক যুদ্ধের ঘটনা ঘটেছে। এতে চকরিয়া থানার ওসিসহ পুলিশের ৩ সদস্য আহত হয়েছেন। এ ঘটনায় গ্রেপ্তার করা হয়েছে ৩ ডাকাতকে। উদ্ধার করা হয়েছে দেশিয় তৈরি দুইটি লম্বা বন্দুক, চারটি এলজি বন্দুক, দুইটি ছুরি ও ১৭ রাউন্ড তাজা গুলি। পুলিশ জানায়, উপজেলার ফাঁসিয়াখালী ইউনিয়নের লামা-আলীকদম সড়কে বুধবার রাত ১১টার দিকে ৭/৮জনের একদল সশস্ত্র ডাকাত ডাকাতির প্রস্তুতি নেয়। চকরিয়া থানা পুলিশ গোপনে সংবাদ পেয়ে ওই এলাকায় অভিযান চালায়।এ সময় ডাকাতরা পুলিশের উপস্থিতি টের পেয়ে তাদের লক্ষ্য করে ১৫/২০ রাউন্ড গুলি ছুঁড়ে। পাল্টা আক্রমণে পুলিশও প্রায় ১০ রাউন্ড গুলি ছেঁড়ে। এক পর্যায়ে পুলিশ ও ডাকাতদের মুখোমুখি সংঘর্ষ হয়। এক পর্যায়ে ডাকাতদের দল পিছু হঠে। পালিয়ে যাওয়ার সময় ডাকাতদলের তিন সদস্যকে পুলিশ গ্রেপ্তার করতে সক্ষম হয়। ধৃত ডাকাতরা হলেন, খুটাখালী গর্জনতলী এলাকার নুরুল হুদার ছেলে গিয়াস উদ্দিন (২৮), ডুলাহাজারা ইউনিয়নের কাটাখালী এলাকার মৃত আনু মিয়ার ছেলে এনামুল হক (৩৫) ও মহেশখালী উপজেলার কালারমার ছড়া ইউনিয়নের দক্ষিণ ঝাপুয়া এলাকার জালাল আহমদের ছেলে আবদুল হামিদ (৩০)।আরো পড়ুন: ক্যাটরিনার বিয়ের অপেক্ষা...সংঘর্ষে ডাকাতদের ছেঁড়া গুলিতে আহত হন থানার ভারপ্রাপ্ত কর্মকর্তা (ওসি) মো.বখতিয়ার উদ্দিন চৌধুরী, এস আই আলমগীর ও এস আই সুকান্ত চৌধুরী আহত। তাদেরকে চকরিয়া সরকারি হাসপাতালে ভর্তি করে প্রাথমিক চিকিৎসা করা হয়েছে।চকরিয়া থানার ভারপ্রাপ্ত কর্মকর্তা(ওসি) মো. বখতিয়ার উদ্দিন চৌধুরী বলেন, গ্রেপ্তারকৃতদের বিরুদ্ধে চকরিয়াসহ বিভিন্ন থানায় অস্ত্র, ডাকাতি, ছিনতাইসহ বিভিন্ন অভিযোগে মামলা রয়েছে। এ ব্যাপারে পুলিশ বাদী হয়ে ডাকাতি প্রস্তুতি ও অস্ত্র আইনে পৃথক মামলা রুজু করেছে। ইত্তেফাক/অনি</body>
</article>
