<article>
  <headline>আশুলিয়ায় ডাকাতের গুলিতে ব্যবসায়ী নিহত</headline>
  <url>https://www.ittefaq.com.bd/print-edition/other/1009/%E0%A6%86%E0%A6%B6%E0%A7%81%E0%A6%B2%E0%A6%BF%E0%A7%9F%E0%A6%BE%E0%A7%9F-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80-%E0%A6%A8%E0%A6%BF%E0%A6%B9%E0%A6%A4</url>
  <published_at>ইত্তেফাক রিপোর্ট</published_at>
  <category>ডাকাতি</category>
  <body>সাভারের আশুলিয়ায় ডাকাতের গুলিতে এক ব্যবসায়ী নিহত হয়েছেন। ডাকাতরা ওই ব্যবসায়ীর বাড়ি থেকে লুটে নিয়েছে স্বর্ণালঙ্কার, নগদ টাকা ও ব্যবসায়ীর লাইসেন্সকৃত বন্দুক। নিহত ব্যবসায়ীর নাম আবুল হোসেন সরকার (৫৫)। ডাকাতদের মারধরে পরিবারে অপর ৩ জন আহত হন। গতকাল রবিবার ভোর রাতে আশুলিয়ার দুর্গাপুর সরকার বাড়ি এলাকায় এ ঘটনা ঘটে। এলাকাবাসী জানান, ভোর রাত ৪টার দিকে এক তলা বাড়ির জানালার গ্রিল কেটে ১০/১৫ সদস্যের একদল ডাকাত বাড়ির  ভিতর প্রবেশ করে। ডাকাতরা প্রথমেই ব্যবসায়ী আবুল হোসেন সরকারের বৃদ্ধ বাবা হালিম সরকারের ঘরে ঢুকে তার লাইসেন্স করা বন্দুক ও ৪ রাউন্ড গুলি নিয়ে নেয়। পরে বাড়ির সবাইকে অস্ত্রের মুখে জিম্মি করে একটি রুমে আটকে রাখে। এরপর ডাকাতরা স্বর্ণালঙ্কার ও নগদ টাকা ও মূল্যবান জিনিসপত্র লুট করে। লুটপাট শেষে পালিয়ে যাওয়ার সময় গৃহকর্তা আবুল হোসেন সরকার এক ডাকাতকে জাপটে ধরে ফেললে তাকে ছাড়িয়ে নিতে অপর এক ডাকাত আবুল হোসেনের পেটে গুলি করে ও কুপিয়ে গুরুতর জখম করে। এসময় আবুল সরকারকে বাঁচাতে এগিয়ে আসলে তার ভাই মকবুল সরকারসহ পরিবারের অপর দুজন সদস্যকে পিটিয়ে আহত করে ডাকাতরা।  পরিবারের এক সদস্য মোবাইল ফোনে আশপাশের বাসিন্দাদের ডাকাতির বিষয়টি জানালে মসজিদের মাইকে ঘোষণা দিয়ে ডাকাতদের প্রতিরোধের আহবান জানানো হয়। ডাকাত পড়ার খবর শুনে এলাকাবাসী ঘর ছেড়ে বেরিয়ে এসে ডাকাতদের ঘেরাও ও আটকের চেষ্টা করে। কিন্তু তার আগেই ডাকাতরা পালিয়ে যেতে সক্ষম হয়। এলাকাবাসী আহত আবুল হোসেন সরকারকে উদ্ধার করে হাসপাতালে নেওয়ার পথে তিনি মারা যান। দুপুরে নিহতের ছোট ভাই মকবুল হোসেন সরকার বাদী হয়ে আশুলিয়া থানায় একটি ডাকাতি ও হত্যা মামলা দায়ের করেন। তবে পুলিশ এখনও ঘটনার সঙ্গে জড়িত কাউকে গ্রেফতার কিংবা লুণ্ঠিত অস্ত্র ও মালামাল উদ্ধার করতে পারেনি।  আশুলিয়া থানার ওসি (তদন্ত) জাবেদ মাসুদ জানান, পুলিশ দ্রুত ঘটনাস্থল পরিদর্শন করেছে। নিহতের লাশ ময়নাতদন্তের জন্য শহীদ সোহরাওয়ার্দী মেডিক্যাল মর্গে পাঠানো হয়েছে। গতকাল সকালে ঘটনাস্থল পরিদর্শন করেন পিবিআই ঢাকা জেলার পুলিশ সুপার মোহাম্মদ হাসান বারী নূর। তিনি জানান, ঘটনাটি তদন্ত করবে পিবিআই এর একটি বিশেষ দল।</body>
</article>
