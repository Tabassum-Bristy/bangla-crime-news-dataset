<article>
  <headline>কুমিল্লায় ব্যাংকের ভোল্ট ভেঙ্গে টাকা লুট</headline>
  <url>https://www.ittefaq.com.bd/wholecountry/58685/%E0%A6%95%E0%A7%81%E0%A6%AE%E0%A6%BF%E0%A6%B2%E0%A7%8D%E0%A6%B2%E0%A6%BE%E0%A7%9F-%E0%A6%AC%E0%A7%8D%E0%A6%AF%E0%A6%BE%E0%A6%82%E0%A6%95%E0%A7%87%E0%A6%B0-%E0%A6%AD%E0%A7%8B%E0%A6%B2%E0%A7%8D%E0%A6%9F-%E0%A6%AD%E0%A7%87%E0%A6%99%E0%A7%8D%E0%A6%97%E0%A7%87-%E0%A6%9F%E0%A6%BE%E0%A6%95%E0%A6%BE-%E0%A6%B2%E0%A7%81%E0%A6%9F</url>
  <published_at>কুমিল্লা প্রতিনিধি</published_at>
  <category>ডাকাতি</category>
  <body>কুমিল্লার দেবিদ্বার উপজেলার ধামতী ইউনিয়নের ধামতী আলিয়া কামিল মাদরাসা কৃষি ব্যাংক শাখার ভোল্ট ভেঙ্গে ৬ লক্ষাধিক টাকা লুট করে নিয়ে যাওয়ার অভিযোগ পাওয়া গেছে। দুর্ধর্ষ ব্যাংক ডাকাতির ঘটনাটি ঘটেছে বুধবার দিবাগত রাতে। দায়িত্বে অবহেলার দায়ে পুলিশ ওই ব্যাংকের ৩জন নৈশ প্রহরীকে জিজ্ঞাসাবাদের জন্য থানায় নিয়ে আসে।ব্যাংক ডাকাতির খবর পেয়ে বৃহস্পতিবার বিকালে কুমিল্লা পুলিশ সুপার সৈয়দ নুরুল ইসলাম, অতিরিক্ত পুলিশ সুপার মো. শাখাওয়াত হোসেন, সহকারী পুলিশ সুপর আমিরুল্লাহ, জেলা গোয়েন্দা শাখার (ডিবি) ওসি মাইনুদ্দিন, দেবিদ্বার থানার ওসি মো. জহিরুল আনোয়ার, কৃষি ব্যাংক কুমিল্লা জোনাল অফিসের জেনারেল ম্যানেজার (জিএম) পারভীন আক্তার, ডিজিএম আক্তারুজ্জামানসহ পুলিশ ও ব্যাংকের পদস্থ কর্মকর্তাগণ ঘটনাস্থল পরিদর্শন করেন।ব্যাংকের ক্যাশিয়ার মো. ইব্রাহীম খলিল সাংবাদিকদের জানান, ‘বুধবার ব্যাংকের লেনদেন শেষ হওয়ার পর ৫ লাখ ৮৮ হাজার ৯৭০ টাকা ভোল্টে রেখে যাই। এর আগের দিনেরও অতিরিক্ত ৫৫ হাজার টাকা ব্যাংকের ভোল্টে রক্ষিত ছিল।’ ব্যাংক ব্যবস্থাপক শরিফুর রহমান সাংবাদিকদের জানান, ‘ঘটনার দিন অজ্ঞাত কারণে নৈশ প্রহরী মিজানুর রহমান ব্যাংকে ছিলেন না। বৃহস্পতিবার সকাল সাড়ে ৮টায় তিনি এসে (নৈশ প্রহরী মিজানুর রহমান) ব্যাংকের তালা খুলে দেখেন মাদরাসার বাউন্ডারীর পাশের ব্যাংক ভবনের জানালার গ্রিল কেটে ভেতরে প্রবেশ করে দুর্বৃত্তরা ভোল্ট থেকে ওই টাকা লুট করে নিয়ে গেছে। পুলিশ দায়িত্ব অবহেলার দায়ে নৈশ প্রহরী মিজানুর রহমান, সাহাব উদ্দিন, এখলাসুর রহমানসহ ৩জনকে জিজ্ঞাসাবাদের জন্য থানায় নিয়ে গেছে।’রাত সাড়ে ৮টার দিকে দেবিদ্বার থানার ওসি মো. জহিরুল আনোয়ার সাংবাদিকদের জানান, ব্যাংকটি অবকাঠামো জরাজীর্ণ। এছাড়া ব্যাংকের নিরাপত্তায় থাকা নৈশ প্রহরীরা ঘটনার দিন দায়িত্বে ছিলেন না। এ ঘটনায় জিজ্ঞাসাবাদের জন্য ৩জন নৈশ প্রহরীকে থানায় নিয়ে আসা হয়েছে। এ ব্যাপারে মামলা দায়েরের প্রস্তুতি চলছে। ঘটনার সাথে জড়িতদের গ্রেপ্তারের চেষ্টা অব্যাহত আছে।ইত্তেফাক/আরকেজি</body>
</article>
