<article>
  <headline>হিজড়াদের গাড়িতে ডাকাতি করে পাড় পেলনা ৪ ডাকাত</headline>
  <url>https://www.ittefaq.com.bd/wholecountry/79239/%E0%A6%B9%E0%A6%BF%E0%A6%9C%E0%A7%9C%E0%A6%BE%E0%A6%A6%E0%A7%87%E0%A6%B0-%E0%A6%97%E0%A6%BE%E0%A7%9C%E0%A6%BF%E0%A6%A4%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF-%E0%A6%95%E0%A6%B0%E0%A7%87-%E0%A6%AA%E0%A6%BE%E0%A7%9C-%E0%A6%AA%E0%A7%87%E0%A6%B2%E0%A6%A8%E0%A6%BE-%E0%A7%AA-%E0%A6%A1%E0%A6%BE%E0%A6%95%E0%A6%BE%E0%A6%A4</url>
  <published_at>শেরপুর (বগুড়া) সংবাদদাতা</published_at>
  <category>ডাকাতি</category>
  <body>বগুড়ার শেরপুরে হিজড়া সদস্যদের (তৃতীয় লিঙ্গ) মাইক্রোবাসে ডাকাতির ঘটনায় আন্তঃজেলা ডাকাত দলের চার সদস্যকে গ্রেফতার করেছে পুলিশ। গত শুক্রবার (৯আগস্ট) দিবাগত রাতে জেলার অতিরিক্ত পুলিশ সুপার (শেরপুর সার্কেল) মো. গাজিউর রহমানের নেতৃত্বে শেরপুর থানার ওসি মো. হুমায়ুন কবির ও পুলিশ পরিদর্শক (তদন্ত) মো. বুলবুল ইসলাম সঙ্গীয় ফোর্স নিয়ে বিভিন্ন এলাকায় অভিযান চালিয়ে তাদের গ্রেফতার করে। গ্রেফতারকৃতরা হলেন- জেলার নন্দীগ্রাম উপজেলার বাশো গ্রামের সমেজ উদ্দীনের ছেলে গোলাম রব্বানী (২৭), ধুনট উপজেলার নাংলু গ্রামের আব্দুল বাসেতের ছেলে রেজাউল করিম (২৮), সোনাতলা উপজেলার লোহাগাড়া গ্রামের আহম্মেদ প্রামাণিকের ছেলে মো. শামীম (৩০) ও রংপুর জেলার বিষ্ণপুর গ্রামের জতিন চন্দ্রের ছেলে সুবল চন্দ্র (৪০)।শনিবার বিকেলে জেলার অতিরিক্ত পুলিশ সুপার মো. গাজিউর রহমান এই তথ্য নিশ্চিত করে জানান, গ্রেফতারকৃতরা আন্তঃজেলা ডাকাত দলের সক্রিয় সদস্য। তারা বগুড়াসহ বিভিন্ন জেলায় দীর্ঘদিন ধরে ডাকাতি, চুরিসহ নানা অপরাধ কর্মকাণ্ডে জড়িত। জানা যায়, গত ২৬ জুন রাতে শেরপুর-নন্দীগ্রাম আঞ্চলিক সড়কের উপজেলার কাশিপাড়া নামকস্থানে রাস্তায় গাছ ফেলে বেরিকেড সৃষ্টি করে হিজড়াদের মাইক্রোবাস থামিয়ে ডাকাতির ঘটনা ঘটায়। সংঘবদ্ধ ডাকাতদল অস্ত্রের মুখে জিম্মি করে এবং মারপিট করে স্বর্ণালংকার, নগদ টাকা ও মোবাইল ফোন লুট করে। সশস্ত্র ডাকাতদের মারপিটে দুই হিজড়া সদস্য গুরুতর আহত হন। আরও পড়ুন: সালিশে বক্তব্যে বাধা দেওয়ায় সংঘর্ষ, আহত ৪০, ২৫ দোকান ও ১০ গাড়ি ভাংচুরশেরপুর থানার পুলিশ পরিদর্শক (ওসি তদন্ত) বুলবুল ইসলাম জানান, রাজশাহী বিভাগীয় হিজড়া গুরু হিরা খানসহ মোট আটজন ওই মাইক্রোবাসে ছিলেন। তারা রাজশাহী থেকে শেরপুর শহরে আসছিলেন। পথে ডাকাতির কবলে পড়েন। ওই ঘটনায় থানায় মামলা নেওয়া হয়। পরে গোপনে খবর পেয়ে উপজেলার ছোনকা বাজার, শাজাহানপুর উপজেলা পরিষদের গেট ও বগুড়া শহরের শাকপালা এলাকায় অভিযান চালিয়ে ডাকাতদের গ্রেফতার করা হয়। তাদের শনিবার দুপুরে আদালতে পাঠানো হয়েছে। ইত্তেফাক/অনি</body>
</article>
