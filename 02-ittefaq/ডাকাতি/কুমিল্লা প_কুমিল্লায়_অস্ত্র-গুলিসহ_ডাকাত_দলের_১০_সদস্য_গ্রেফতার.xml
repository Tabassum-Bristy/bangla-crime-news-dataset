<article>
  <headline>কুমিল্লায় অস্ত্র-গুলিসহ ডাকাত দলের ১০ সদস্য গ্রেফতার</headline>
  <url>https://www.ittefaq.com.bd/wholecountry/18140/%E0%A6%95%E0%A7%81%E0%A6%AE%E0%A6%BF%E0%A6%B2%E0%A7%8D%E0%A6%B2%E0%A6%BE%E0%A7%9F-%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%B8%E0%A6%B9-%E0%A6%A1%E0%A6%BE%E0%A6%95%E0%A6%BE%E0%A6%A4-%E0%A6%A6%E0%A6%B2%E0%A7%87%E0%A6%B0-%E0%A7%A7%E0%A7%A6-%E0%A6%B8%E0%A6%A6%E0%A6%B8%E0%A7%8D%E0%A6%AF-%E0%A6%97%E0%A7%8D%E0%A6%B0%E0%A7%87%E0%A6%AB%E0%A6%A4%E0%A6%BE%E0%A6%B0</url>
  <published_at>কুমিল্লা প্রতিনিধি</published_at>
  <category>ডাকাতি</category>
  <body>কুমিল্লায় বিপুল পরিমাণ অস্ত্র ও গুলিসহ আন্তঃজেলা ডাকাত দলের ১০ সদস্যকে গ্রেফতার করা হয়েছে। বুধবার গভীর রাতে জেলার সদর দক্ষিণ উপজেলার রতনপুর বাজার এলাকায় ডাকাতির প্রস্তুতিকালে জেলা গোয়েন্দা পুলিশ তাদের গ্রেফতার করে।  বৃহস্পতিবার সকালে জেলা পুলিশ সুপার কার্যালয়ে প্রেস ব্রিফিংয়ে পুলিশ সুপার সৈয়দ ইসলাম সাংবাদিকদের এ সব তথ্য জানান।  পুলিশ সুপার জানান, বুধবার দিবাগত গভীর রাতে সংঘবদ্ধ একটি ডাকাত দল রতনপুর এলাকায় ডাকাতির প্রস্তুতি নিচ্ছিল। এ সময় ডিবির ওসি নাসির উদ্দিন মৃধার নেতৃত্বে পুলিশের একটি টিম ওই এলাকায় অভিযান চালায়। অভিযানের বিষয়টি টের পেয়ে ডাকাত দল পুলিশের উপর হামলা চালানোর চেষ্টা করে। এ সময় পুলিশ ৫ রাউন্ড গুলিবর্ষণ করে। আরো পড়ুন : এ বছর বিশ্বের সর্বোচ্চ প্রবৃদ্ধি অর্জন হবে বাংলাদেশের : অর্থমন্ত্রীপরে ডাকাত দলের সদস্য নাটোর জেলার গুরুদাসপুর থানার বালখা গ্রামের মাহবুব হোসেন (৩৫), শরিয়তপুর জেলার গোশাইরহাট থানার চরমাইশকান্দি গ্রামের বাবুল মাল (৪৫), গাইবান্ধার সুন্দরগঞ্জ থানার বাটিবৈবাল গ্রামের রেজাউল হোসেন (৩৫), গাজীপুরের টঙ্গী থানার দত্তপাড়া গ্রামের মিজানুর রহমান (৪৫), কুমিল্লার সদর দক্ষিণ থানার পারবাইল গ্রামের মীর হোসেন (২৬), জামালপুরের ইসলামপুর থানার কাছিহারা গ্রামের মুনছুর আলী (২৭), দেওয়ানগঞ্জ থানার দীঘলকান্দি গ্রামের সুমন শেখ (৩৬), সদর থানার চন্দ্রা গ্রামের রফিকুল ইসলাম ওরফে চাঁন মিয়া (২২), কুড়িগ্রামের রৌমারী থানার সুলতান মিয়া (৪৫), ঢাকার কামরাঙ্গীরচর এলাকার আবদুর রশিদ মোল্লাকে (৪২) গ্রেফকার করে পুলিশ। এ সময় তাদের কাছ থেকে একটি পাইপগান, ৩ রাউন্ড কার্তুজ, দুটি বড় রামদা, ১টি চাপাতি, ১টি কাটার, ২টি লোহার পাইপ উদ্ধার করা হয়।   ইত্তেফাক/ইউবি</body>
</article>
