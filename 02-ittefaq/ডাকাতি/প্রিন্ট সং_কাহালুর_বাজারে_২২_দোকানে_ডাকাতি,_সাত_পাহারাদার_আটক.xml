<article>
  <headline>কাহালুর বাজারে ২২ দোকানে ডাকাতি, সাত পাহারাদার আটক</headline>
  <url>https://www.ittefaq.com.bd/print-edition/country/17722/%E0%A6%95%E0%A6%BE%E0%A6%B9%E0%A6%BE%E0%A6%B2%E0%A7%81%E0%A6%B0-%E0%A6%AC%E0%A6%BE%E0%A6%9C%E0%A6%BE%E0%A6%B0%E0%A7%87-%E0%A7%A8%E0%A7%A8-%E0%A6%A6%E0%A7%8B%E0%A6%95%E0%A6%BE%E0%A6%A8%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF-%E0%A6%B8%E0%A6%BE%E0%A6%A4-%E0%A6%AA%E0%A6%BE%E0%A6%B9%E0%A6%BE%E0%A6%B0%E0%A6%BE%E0%A6%A6%E0%A6%BE%E0%A6%B0-%E0%A6%86%E0%A6%9F%E0%A6%95</url>
  <published_at>প্রিন্ট সংস্করণ</published_at>
  <category>ডাকাতি</category>
  <body>কাহালু (বগুড়া) সংবাদদাতাকাহালু উপজেলার দুর্গাপুর ইউনিয়নের দেওগ্রাম চারমাথা বাজারে সোমবার গভীর রাতে ২২টি দোকানে ডাকাতি সংঘটিত হয়েছে। ডাকাতেরা পাহারাদারদের বেঁধে রেখে নগদ টাকাসহ প্রায় ৪০/৫০ লাখ টাকার মালামাল লুট করে নিয়ে গেছে। পুলিশ এ ঘটনায় সাতজন পাহারাদারকে আটক করেছে।দেওগ্রাম বাজার কমিটির সভাপতি নাছিম জানান, দেওগ্রাম বাজারে প্রায় ১৮০টি দোকানের জন্য সাতজন পাহারাদার নিযুক্ত। সোমবার গভীর রাতে ট্রাক নিয়ে ২৫/৩০ জনের একদল ডাকাত দেওগ্রাম বাজারে এসে প্রথমে দুইজন পাহারাদারকে বলেন, তারা আইন-শৃঙ্খলা বাহিনীর লোক বাজারের ওপর দিয়ে ফেন্সিডিলের গাড়ি পার হবে, তাদের ধরার জন্য সাহায্য করতে হবে। আর এ কথা বলে সাতজন পাহারাদারকে ডেকে একত্রিত করে তাদেরকে বাজারের পাশে মাঠে নিয়ে গিয়ে হাত পা বেঁধে রেখে ডাকাতেরা বাজারের ২২টি দোকানের তালা ও সাটারগেট ভেঙে নগদ টাকা, সিগারেট, কীটনাশক, দামি ওষুধ, ইলেকট্রনিক্স কাপড়, মোবাইলের মেমোরি কার্ডসহ প্রায় ৪০/৫০ লাখ টাকার মালামাল লুট করে নিয়ে যায়।  কাহালু থানার অফিসার ইনচার্জ মোহাম্মদ শওকত কবির জানান, এ ঘটনায় মঙ্গলবার সাতজন পাহারাদারকে আটক করে থানায় এনে জিজ্ঞাসাবাদ করা হচ্ছে। ডাকাতির ঘটনায় থানায় কোনো মামলা হয়নি।</body>
</article>
