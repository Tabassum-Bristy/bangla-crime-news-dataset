<article>
  <headline>লক্ষ্মীপুরে ডাকাতের গুলিতে ব্যবসায়ী নিহত, আহত ৩</headline>
  <url>https://www.ittefaq.com.bd/wholecountry/42191/%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AE%E0%A7%80%E0%A6%AA%E0%A7%81%E0%A6%B0%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80-%E0%A6%A8%E0%A6%BF%E0%A6%B9%E0%A6%A4-%E0%A6%86%E0%A6%B9%E0%A6%A4-%E0%A7%A9</url>
  <published_at>লক্ষ্মীপুর প্রতিনিধি</published_at>
  <category>ডাকাতি</category>
  <body>লক্ষ্মীপুরে ডাকাতের গুলিতে মোসলেহ উদ্দিন (৪০) নামে এক ব্যবসায়ী নিহত হয়েছেন। এ সময় একই পরিবারের আরও তিনজনকে কুপিয়ে আহত করে স্বর্ণালঙ্কার, নগদ টাকাসহ মূল্যবান মালামাল লুটে নেয় ডাকাতরা। সোমবার রাতে লক্ষ্মীপুর সদর উপজেলার কুশাখালী ইউনিয়নের ঝাউডগি গ্রামের পাটোয়ারি বাড়িতে এ ঘটনা ঘটে।মোসলেহ উদ্দিন ওই গ্রামের দুদু মিয়া পাটোয়ারীর ছেলে। তিনি স্থানীয় চৌধুরী বাজারের মাংস ব্যবসায়ী ছিলেন। ময়নাতদন্তের জন্য তার মরদেহ নোয়াখালী সদর হাসপাতাল মর্গে রয়েছে। আহতরা হলেন, মোসলেহ উদ্দিনের মা আয়েশা বেগম, ভাই মিলন হোসেন ও ছেলে আরমান হোসেন। তারা লক্ষ্মীপুর সদর হাসপাতালে চিকিৎসাধীন।আরও পড়ুন: খুলনায় ৯ দফা দাবিতে রাষ্ট্রায়ত্ব পাটকল শ্রমিকদের সড়ক অবরোধস্থানীয়রা জানায়, রাতে মোসলেহ উদ্দিনের বাড়িতে একদল ডাকাত হামলা করে। তিনি হাট থেকে বাড়ি ফিরে ডাকাতির বিষয়টি টের পেয়ে চিৎকার করতে থাকেন। এ সময় ডাকাতরা তাকে লক্ষ্য করে গুলি করে। এ সময় তার মা, ভাই ও ছেলে এগিয়ে এলে তাদেরকে কুপিয়ে আহত করা হয়। পরে ডাকাত দল স্বর্ণালঙ্কার, নগদ টাকা ও মূল্যবান মালামাল নিয়ে পালিয়ে যায়।  ডাকাতরা চলে গেলে স্থানীয়রা এসে গুলিবিদ্ধ মোসলেহ উদ্দিনসহ আহতদের উদ্ধার করে লক্ষ্মীপুর সদর হাসপাতালে ভর্তি করেন। গুলিবিদ্ধ মোসলেহ উদ্দিনের অবস্থা গুরুতর হওয়ায় চিকিৎসকদের পরামর্শে উন্নত চিকিৎসার জন্য তাকে নোয়াখালী হাসপাতালে নেওয়ার পথেই তার মৃত্যু হয়।স্থানীয় কুশাখালি ইউনিয়ন পরিষদের চেয়ারম্যান মো. নুরুল আমিন ডাকাতি ও মৃত্যুর বিষয়টি নিশ্চিত করেছেন। চন্দ্রগঞ্জ থানার ভারপ্রাপ্ত কর্মকর্তা আবুল কালাম আজাদ জানান, খবর পেয়ে রাতে পুলিশ ঘটনাস্থলে যায়। ডাকাতদলকে গ্রেফতারে পুলিশের অভিযান চলছে।ইত্তেফাক/এমআরএম</body>
</article>
