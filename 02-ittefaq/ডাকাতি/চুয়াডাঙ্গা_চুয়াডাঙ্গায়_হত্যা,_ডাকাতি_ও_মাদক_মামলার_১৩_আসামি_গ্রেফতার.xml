<article>
  <headline>চুয়াডাঙ্গায় হত্যা, ডাকাতি ও মাদক মামলার ১৩ আসামি গ্রেফতার</headline>
  <url>https://www.ittefaq.com.bd/wholecountry/55710/%E0%A6%9A%E0%A7%81%E0%A7%9F%E0%A6%BE%E0%A6%A1%E0%A6%BE%E0%A6%99%E0%A7%8D%E0%A6%97%E0%A6%BE%E0%A7%9F-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF-%E0%A6%93-%E0%A6%AE%E0%A6%BE%E0%A6%A6%E0%A6%95-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%B0-%E0%A7%A7%E0%A7%A9-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%97%E0%A7%8D%E0%A6%B0%E0%A7%87%E0%A6%AB%E0%A6%A4%E0%A6%BE%E0%A6%B0</url>
  <published_at>চুয়াডাঙ্গা প্রতিনিধি</published_at>
  <category>ডাকাতি</category>
  <body>চুয়াডাঙ্গা শহরে দুর্বৃত্তদের গোপন বৈঠকে হানা দিয়ে হত্যা, ডাকাতি ও মাদক মামলার আসামিসহ ১৩ জনকে গ্রেপ্তার করেছে পুলিশ। গ্রেপ্তার ব্যক্তিদের দেওয়া তথ্যানুযায়ী একটি রিভলবার, দুটি বড় ধারালো দা ও এক বোতল ফেনসিডিল উদ্ধার করা হয়েছে।সদর থানা ও সদর ফাঁড়ি পুলিশ রবিবার দিবাগত রাতে যৌথ অভিযান চালিয়ে শান্তিপাড়ায় নির্মাণাধীন চারতলা একটি ভবন থেকে তাদের গ্রেপ্তার ও পরে অস্ত্র উদ্ধার করে। ভবনটির মালিক শান্তিপাড়ার মো. ফারুক হোসেন।গ্রেপ্তার ব্যক্তিরা হলো, শান্তিপাড়ার আকাশ (১৯), রামিম (১৯), গোলাম রসুল টিটু (৪৭), গোলাম মোস্তফা মদন (৪৫), জহির উদ্দিন বাদল (৪৫), বাহাউদ্দিন (১৮), ইভন (১৯), কাজল (২৭), আশরাফ হোসেন (১৮), সিয়াম হোসেন (২০); পলাশপাড়ার লিটন হোসেন (১৯); গুলশানপাড়ার কালু শেখ ও মুসলিমপাড়ার আল আমিন (২০)।সদর থানা পুলিশের ভাষ্য, আকাশের বিরুদ্ধে হত্যাসহ ছয়টি, ইভনের বিরুদ্ধে ডাকাতি ও গোলাম মোস্তফা মদনের বিরুদ্ধে মাদকের একাধিক মামলা রয়েছে। গতকাল রাতের ওই ঘটনায় পুলিশ বাদী হয়ে দুটি মামলা করেছে। সদর থানার উপপরিদর্শক (এসআই) আসাদ বাদী হয়ে অস্ত্র আইনে এবং উপপরিদর্শক (এসআই) ভবতোষ রায় বাদী হয়ে মাদক নিয়ন্ত্রণ আইনে মামলা দুটি করেন।পুলিশ জানায়, গতকাল রাতে পুলিশ সুপার মাহবুবুর রহমানের কাছে মুঠোফোনে জানতে পারেন, শান্তিপাড়ায় নির্মাণাধীন চারতলা একটি বাড়িতে একদল সশস্ত্র দুর্বৃত্তরা গোপন বৈঠক করছে। এরপরই সদর থানার ভারপ্রাপ্ত কর্মকর্তা (ওসি) আবু জিহাদ ফকরুল আলম খান ও পরিদর্শক (তদন্ত) আবদুল খালেকের নেতৃত্বে পুলিশের একটি দল রাত ১০টার দিকে বাড়িটি ঘেরাও করে অভিযান শুরু করে। সদর ফাঁড়ি পুলিশ পরে সেখানে যোগ দেয়। পুলিশের অভিযানের খবরে দুর্বৃত্তরা পালানোর পথ না পেয়ে ভবনের ভেতরে লুকানোর চেষ্টা করে। পুলিশ ১৩ জনকে গ্রেপ্তার করে থানায় নিয়ে আসে। থানায় নিয়ে জিজ্ঞাসাবাদকালে আকাশ, রামিম, ইভন ও লিটন অস্ত্রের সন্ধান দিলে তাদের সঙ্গে নিয়ে রাত দুইটার দিকে আবারও ভবনটির তৃতীয় তলায় অভিযান চালানো হয়। ওই সময় রিভলবার, ধারালো অস্ত্র ও ফেনসিডিল উদ্ধার করা হয়।আরও পড়ুন: মেধাবী আসকর রিকশার চাকায় ভাগ্য ঘুরাতে চায়সদর থানার ভারপ্রাপ্ত কর্মকর্তা (ওসি) আবু জিহাদ ফকরুল আলম খান জানান, দুটি মামলায় গ্রেপ্তার ১৩ জনকে আদালতে সোপর্দ করা হবে। ইত্তেফাক/নূহু</body>
</article>
