<article>
  <headline>মিঠাপুকুরে দুর্ধর্ষ ডাকাতি কৃষককে কুপিয়ে হত্যা</headline>
  <url>https://www.ittefaq.com.bd/wholecountry/894</url>
  <published_at>মিঠাপুকুর (রংপুর) সংবাদদাতা</published_at>
  <category>ডাকাতি</category>
  <body>মিঠাপুকুরে দুর্ধর্ষ ডাকাতির ঘটনা ঘটেছে। এ সময় ডাকাতরা এক কৃষককে কুপিয়ে হত্যা করেছে। ঘটনাটি ঘটেছে উপজেলার খোড়াগাছ ইউনিয়নের রূপসী গ্রামে। গতকাল রবিবার দুপুরে পুলিশ লাশ উদ্ধার করে মর্গে পাঠিয়েছে। এলাকাবাসী সূত্রে জানা গেছে, উপজেলার খোড়াগাছ ইউনিয়নের রূপসী বড়বাড়ী গ্রামের ব্যবসায়ী আলহাজ আব্দুর রশিদ সরকারের বাড়িতে রাত তিনটায় আট/১০ জনের ডাকাতদল হামলা চালায়। তারা বাড়ির লোকজন ও নৈশপ্রহরীকে বেঁধে ফেলে। এ সময় ডাকাতরা বাড়িঘর লুটপাট করে ১০ ভরি স্বর্ণালঙ্কার নিয়ে পরিবারের লোকজনকে মারপিট করে চলে যায়।আলহাজ আব্দুর রশিদ সরকার বলেন, আমরা বাড়িতে মাত্র তিনজন ছিলাম। ডাকাতরা ছয়/সাতজন প্রাচীর টপকে বাড়িতে প্রবেশ করে আমাদের ওপর হামলা চালায়। লুটপাটের পর স্বর্ণালংকারগুলো নিয়ে চলে যায় তারা। অপরদিকে একই গ্রামের আরেক ব্যবসায়ী আলহাজ ওয়াজেদ আলীর বাড়িতে ডাকাতির প্রস্তুতির সময় রাণীপুকুর রামচন্দ্রপুর গ্রামের মৃত ওপেনউদ্দিনের ছেলে কৃষক রায়হানউদ্দিন দেখে ফেলে। এ সময় ডাকাতরা তাকে ধারালো অস্ত্র দিয়ে কুপিয়ে হত্যা করে বলে এলাকাবাসী দাবি করেন। </body>
</article>
