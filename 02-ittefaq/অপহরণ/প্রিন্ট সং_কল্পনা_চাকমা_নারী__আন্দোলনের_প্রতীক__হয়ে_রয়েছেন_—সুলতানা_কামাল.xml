<article>
  <headline>কল্পনা চাকমা নারী  আন্দোলনের প্রতীক  হয়ে রয়েছেন —সুলতানা কামাল</headline>
  <url>https://www.ittefaq.com.bd/print-edition/city/61299/%E0%A6%95%E0%A6%B2%E0%A7%8D%E0%A6%AA%E0%A6%A8%E0%A6%BE-%E0%A6%9A%E0%A6%BE%E0%A6%95%E0%A6%AE%E0%A6%BE-%E0%A6%A8%E0%A6%BE%E0%A6%B0%E0%A7%80--%E0%A6%86%E0%A6%A8%E0%A7%8D%E0%A6%A6%E0%A7%8B%E0%A6%B2%E0%A6%A8%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%A4%E0%A7%80%E0%A6%95--%E0%A6%B9%E0%A7%9F%E0%A7%87-%E0%A6%B0%E0%A7%9F%E0%A7%87%E0%A6%9B%E0%A7%87%E0%A6%A8-%E2%80%94%E0%A6%B8%E0%A7%81%E0%A6%B2%E0%A6%A4%E0%A6%BE%E0%A6%A8%E0%A6%BE-%E0%A6%95%E0%A6%BE%E0%A6%AE%E0%A6%BE%E0%A6%B2</url>
  <published_at>প্রিন্ট সংস্করণ</published_at>
  <category>অপহরণ</category>
  <body>ইত্তেফাক রিপোর্টকল্পনা চাকমা নারী আন্দোলনের অন্যতম প্রতীক হয়ে রয়েছেন বলে মন্তব্য করেছেন মানবাধিকারকর্মী সুলতানা কামাল। তিনি বলেছেন, কল্পনা চাকমা অপহরণের মাধ্যমে দেশের ক্ষুদ্র নৃ-গোষ্ঠীকে তাদের মানবিক অধিকার থেকে বঞ্চিত করা হয়েছে। একই সঙ্গে সেই সব জনগোষ্ঠীর মনোবল সাহস ও সংগ্রামী চেতনাকে নষ্ট করে দেওয়া হচ্ছে।গতকাল বুধবার ধানমন্ডির উইমেন্স ভলান্টারি অ্যাসোসিয়েশন (ডব্লিউভিএ) মিলনায়তনে ‘কল্পনা চাকমা অপহরণের ২৩ বছর: ন্যায় বিচারের দাবিতে ও মামলার বর্তমান অবস্থা প্রেক্ষিত’ শীর্ষক আলোচনা সভা প্রধান অতিথির বক্তব্যে তিনি এসব কথা বলেন। কল্পনা চাকমা অপহরণ দিবস উপলক্ষে বাংলাদেশ আদিবাসী নারী নেটওয়ার্ক ও হিল উইমেন্স ফেডারেশন যৌথভাবে এ আলোচনা সভার আয়োজন করে। অনুষ্ঠানে বক্তারা অবিলম্বে কল্পনা চাকমা অপহরণের ঘটনার তদন্ত প্রতিবেদন প্রকাশ করে দোষীদের যথাযথ বিচার নিশ্চিত করার দাবি জানিয়েছেন।আলোচনা সভায় হিল উইমেন্স ফেডারেশনের কেন্দ্রীয় সভাপতি মনিরা ত্রিপুরার সভাপতিত্বে আরো বক্তব্য রাখেন বাংলাদেশের ওয়ার্কার্স পার্টির সদস্য লুত্ফুননেছা খান এমপি, নিজেরা করির সমন্বয়কারী খুশী কবির, মহিলা পরিষদের যুগ্ম সাধারণ সম্পাদক রাখী দাশ পুরকায়স্থ , বাংলাদেশ আদিবাসী ফোরামের সাধারণ সম্পাদক সঞ্জীব দ্রং, সাংবাদিক বিপ্লব রহমান, পার্বত্য চট্টগ্রাম জনসংহতি সমিতির সদস্য দীপায়ন খীসা, আদিবাসী নারী নেটওয়ার্কের সদস্য সচিব চঞ্চনা চাকমা ও আদিবাসী ছাত্র সংগ্রাম পরিষদের সহ-সাধারণ সম্পাদক জুয়েল হাউই। আলোচনা সভা সঞ্চালনা ও মূল প্রবন্ধ উপস্থাপন করেন আদিবাসী নারী নেটওয়ার্কের সমন্বয়কারী ফাল্গুনী ত্রিপুরা।</body>
</article>
