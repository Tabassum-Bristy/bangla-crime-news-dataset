<article>
  <headline>চাটমোহরে শিশু অপহরণের অভিযোগে স্বামী-স্ত্রী আটক</headline>
  <url>https://www.ittefaq.com.bd/wholecountry/72206/%E0%A6%9A%E0%A6%BE%E0%A6%9F%E0%A6%AE%E0%A7%8B%E0%A6%B9%E0%A6%B0%E0%A7%87-%E0%A6%B6%E0%A6%BF%E0%A6%B6%E0%A7%81-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%86%E0%A6%9F%E0%A6%95</url>
  <published_at>চাটমোহর (পাবনা) সংবাদদাতা</published_at>
  <category>অপহরণ</category>
  <body>পাবনার চাটমোহরে এক শিশুকে অপহরণ করে নিয়ে যাওয়ার সময় জনতার হাতে আটক হয়েছে স্বামী-স্ত্রী। ঘটনাটি ঘটেছে গত বুধবার বিকেলে উপজেলার নিমাইচড়া ইউনিয়নের মির্জাপুর বাজারে। আটককৃতরা হলো যশোরের শার্শা উপজেলার দিনাকোনা গ্রামের মোঃ সালাহ উদ্দিন (২৬) ও তার স্ত্রী মোছাঃ আঁখি খাতুন (২২)। আটককৃতদের চাটমোহর থানায় সোপর্দ করা হয়েছে। বৃহস্পতিবার শিশুটির মা উপজেলার হান্ডিয়াল ইউনিয়নের জয়ঘর গ্রামের আশরাফ আলীর স্ত্রী শাহিদা খাতুন বাদী হয়ে মানব পাচার প্রতিরোধ আইনে মামলা করেছেন। মামলা নং ১৮। অভিযোগে জানা গেছে, পূর্ব পরিচয়ের সূত্র ধরে সালাহ উদ্দিন ও তার স্ত্রী আখি খাতুন চাটমোহর উপজেলার হান্ডিয়াল ইউনিয়নের জয়ঘর গ্রামে আশরাফ আলীর বাড়িতে বেড়াতে আসে। বুধবার বিকেলে আশরাফ আলীর ৭ মাসের শিশু আরিফ হোসেনকে নিয়ে পালিয়ে যাওয়ার চেষ্টা করে। শিশুটির কান্নাকাটিতে মির্জাপুর বাজার এলাকার লোকজনের সন্দেহ হলে শিশুসহ তাদের আটক করেন। পরে হান্ডিয়াল পুলিশ তদন্ত কেন্দ্রে তাদের সোপর্দ করা হয়।বৃহস্পতিবার সকালে চাটমোহর থানায় তাদের পাঠানো হয়। এ ব্যাপারে থানায় মামলা হলে পুলিশ আটককৃত স্বামী-স্ত্রীকে আদালতের মাধ্যমে জেলহাজতে পাঠিয়েছে।আরও পড়ুন: ঝিনাইগাতীতে বন্যহাতির মৃতদেহ উদ্ধারমামলার বাদী শাহিদা খাতুন বলেন, ‘ঢাকায় গার্মেন্টসে চাকরি করার সুবাদে আখির সঙ্গে তার পরিচয় হয়। এর সূত্র ধরে তারা আমাদের বাড়িতে বেড়াতে আসেন। বুধবার আমার ছেলেকে আপহরণ করে পালিয়ে যাওয়ার অপচেষ্টা করে।’ইত্তেফাক/নূহু</body>
</article>
