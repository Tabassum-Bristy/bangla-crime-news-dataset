<article>
  <headline>ছোট ভাইকে অপহরণ করে বড় ভাইয়ের মুক্তিপণ দাবি!</headline>
  <url>https://www.ittefaq.com.bd/wholecountry/47145/%E0%A6%9B%E0%A7%8B%E0%A6%9F-%E0%A6%AD%E0%A6%BE%E0%A6%87%E0%A6%95%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%95%E0%A6%B0%E0%A7%87-%E0%A6%AC%E0%A7%9C-%E0%A6%AD%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%AA%E0%A6%A3-%E0%A6%A6%E0%A6%BE%E0%A6%AC%E0%A6%BF</url>
  <published_at>সিদ্ধিরগঞ্জ (নারায়ণগঞ্জ) সংবাদদাতা</published_at>
  <category>অপহরণ</category>
  <body>নারায়ণগঞ্জে ছোট ভাইকে অপহরণ করে বড় ভাই মুক্তিপণ দাবি করেছে। এ ঘটনায় ৭ম শ্রেণির ছাত্র অপহৃত ছোট ভাইয়ের অপহরণকারী বড় ভাইসহ ৩ জন গ্রেফতার হয়েছে। র‌্যাব-১১ এর একটি চৌকষ দল বৃহস্পতিবার মুন্সিগঞ্জ থেকে উদ্ধার করে অপহৃত ফাহাদ জামিলকে। গ্রেফতারের পর জানা যায়, অপহরণকারী তিনজনের একজন ফাহাদেরই বড় ভাই মারুফ জামিল। শুক্রবার র‌্যাব-১১ থেকে প্রেস বিজ্ঞপ্তিতে সাংবাদিকদের এ তথ্য জানানো হয়েছে।র‌্যাব জানায়, গ্রেফতারকৃতদের জিজ্ঞাসাবাদ ও ঘটনার প্রাথমিক অনুসন্ধানে জানা যায়, বুধবার সকাল ১০ ঘটিকায় ৭ম শ্রেণির স্কুল ছাত্র ফাহাদ জামিলকে (১৪) স্কুল থেকে বাসায় যাওয়ার পথে নারায়ণগঞ্জ সদর মডেল থানাধীন নারায়ণগঞ্জ হাই স্কুল এলাকা হইতে অপহরণ করা হয়। অতঃপর ফাহাদ জামিলকে ভয়ভীতি দেখিয়ে বিভিন্ন স্থানে আটক রেখে মোবাইল ফোনের মাধ্যমে ফাহাদের পিতার নিকট ৬০ লক্ষ টাকা মুক্তিপণ দাবি করে।অপহরণ চক্রের মূল পরিকল্পনাকারী নিজেকে পর্দার আড়ালে রাখার জন্য সহযোগিতা নেয় অপর ২ জন জিসান ও সোহান শেখের। অন্যদিকে মূলহোতা মোঃ মারুফ জামিল নিজেকে ধরাছোঁয়ার বাইরে রেখে মা-বাবার কাছে বিশ্বস্ততা অর্জনের জন্য নিজের ছোট ভাইয়ের নিখোঁজ সংক্রান্তে নিজে বাদী হয়ে নারায়ণগঞ্জ সদর মডেল থানায় একটি সাধারণ ডায়েরি করে (যার নং-৬৫০, তারিখ-১৭/০৪/২০১৯ ইং)। সেই সঙ্গে র‌্যাব-১১, সিপিএসসি, নারায়ণগঞ্জ বরাবর নিজের ছোট ভাইয়ের অপহরণ সংক্রান্ত একটি অভিযোগ দায়ের করে।আরও পড়ুনঃ সুবীর নন্দীর চিকিৎসার সার্বক্ষণিক খোঁজ রাখছেন প্রধানমন্ত্রীঅভিযোগ প্রাপ্তির পর র‌্যাব-১১ এর একটি চৌকষ আভিযানিক দল ভিকটিমকে উদ্ধার ও অপহরণকারী চক্রকে গ্রেফতারের অভিযান শুরু করে। নারায়ণগঞ্জে বেশ কয়েকটি স্থানে অভিযান পরিচালনা করে। সবশেষে গত বৃহস্পতিবার দুপুর ১২ ঘটিকার সময় মুন্সিগঞ্জ জেলার সদর থানাধীন মীরকাদিম পৌরসভার নগর কসবা এলাকা হতে অপহৃত স্কুল ছাত্র ফাহাদ জামিলকে উদ্ধার করা হয়। গ্রেফতার করা হয় অপহরণকারী চক্রের মূলহোতা মোঃ মারুফ জামিল (২৬), অপহরণ চক্রের সক্রিয় সদস্য মোঃ জিসান (১৮) ও মোঃ সোহান শেখকে (২১)।এ ঘটনায় নারায়ণগঞ্জ সদর থানায় মামলা দায়ের করা হয়েছে।ইত্তেফাক/নূহু</body>
</article>
