<article>
  <headline>পত্রিকা অফিস থেকে অপহৃত যুবক উদ্ধার, ভুয়া সাংবাদিকসহ আটক ৫</headline>
  <url>https://www.ittefaq.com.bd/wholecountry/48103/%E0%A6%AA%E0%A6%A4%E0%A7%8D%E0%A6%B0%E0%A6%BF%E0%A6%95%E0%A6%BE-%E0%A6%85%E0%A6%AB%E0%A6%BF%E0%A6%B8-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%AF%E0%A7%81%E0%A6%AC%E0%A6%95-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0-%E0%A6%AD%E0%A7%81%E0%A7%9F%E0%A6%BE-%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95%E0%A6%B8%E0%A6%B9-%E0%A6%86%E0%A6%9F%E0%A6%95-%E0%A7%AB</url>
  <published_at>কুষ্টিয়া প্রতিনিধি</published_at>
  <category>অপহরণ</category>
  <body>কুষ্টিয়ায় স্থানীয় একটি পত্রিকা অফিস থেকে আলী মুনসুর ইমরান খাঁন (৩৫) নামের অপহৃত যুবককে উদ্ধার করেছে পুলিশ। এ ঘটনায় এক ভুয়া সাংবাদিকসহ অপহরণ চক্রের পাঁচ সদস্যকে পুলিশ গ্রেফতার করেছে। মঙ্গলবার দুপুর আড়াই টারদিকে শহরের বাবর আলী গেট এলাকাস্থ ‘দৈনিক জয়যাত্রা’ পত্রিকা অফিসে অভিযানে অপহৃতকে উদ্ধার ও আসামিদের গ্রেফতার করা হয়। উদ্ধারকৃত অপহৃত আলী মুনসুর ইমরান খাঁন ভেড়ামারা উপজেলার বামনপাড়া গ্রামের মোরতাজ আলী খাঁনের ছেলে। তিনি আজিজ বিড়ি কোম্পানীর কর্মচারী। এঘটনায় কুষ্টিয়া মডেল থানায় মামলা হয়েছে। পুলিশ ও মামলার এজাহার সূত্রে জানা যায়, মঙ্গলবার সকাল সাড়ে ১০টারদিকে কুষ্টিয়া শহরতলীর আলফা মোড় থেকে আলী মুনসুর ইমরান খাঁন (৩৫) নামের এক ব্যক্তিকে দুর্বৃত্তরা অপহরণ করে দৈনিক জয়যাত্রা অফিসে আটকে রাখে। পরে মোবাইল ফোনে অপহৃতের পরিবারের কাছে ৭০ হাজার টাকা মুক্তিপণ দাবী করে অপহরণকারীরা। অপহৃত আলী মুনসুর ইমরান খাঁনের পরিবারের সদস্যরা বিষয়টি জানিয়ে জরুরি সহায়তা নম্বর ৯৯৯ ফোন করে পুলিশের সহায়তা চায়। এরপর পুলিশ অপহৃতকে উদ্ধার অভিযানে নামে। আরও পড়ুন : ‘বাংলাদেশে কিছু করার সামর্থ্য নেই উগ্রবাদীদের’অভিযান চলাকালে ৫০ হাজার টাকা মুক্তিপণে আপোষ-রফা হয় এবং অপহৃত ইমরানের স্বজনদের পক্ষ থেকে ডাচ-বাংলা ব্যাংকের সামনে অপহরণকারীদের মুক্তিপণের টাকা নিতে আসতে বলা হয়। এ সময় দুর্বৃত্তরা মুক্তিপণের টাকা নিতে আসলে সাদা পোশাকে থাকা পুলিশ সদস্যরা প্রথমে দুজনকে আটক করে। পরবর্তীতে তাদের স্বীকারোক্তি মতে শহরের বাবর আলী গেট এলাকায় ‘দৈনিক জয়যাত্রা’ পত্রিকা অফিসে অভিযান চালিয়ে অপহৃত আলী মুনসুর ইমরান খাঁনকে উদ্ধার করা হয়। এ সময় ওই পত্রিকা অফিস থেকে আরো তিন অপহরণকারীকে পুলিশ গ্রেফতার করে। গ্রেফতারকৃতরা হচ্ছে-ভেড়ামারা উপজেলার মসলেমপুর গ্রামের মৃত আলমগীর হোসেনের ছেলে শরিফুল ইসলাম (২৮), কুষ্টিয়া শহরের মিলপাড়া এলাকার নাসির উদ্দিনের ছেলে নাসিম আহম্মেদ নীল (২০), একই এলাকার মোহাম্মদ আলীর ছেলে মইনুল ইসলাম বর্ষন (১৯), মোহিন মোহন চক্রবর্তী লেনের বাসিন্দা শাহীন আশরাফের ছেলে স্বপ্নীল আশরাফ স্বপ্ন (১৯) ও শহরতলীর জগতি কৃষকপাড়া এলাকার শাহাদাত আলীর ছেলে ইমন আলী (১৯)। দৈনিক জয়যাত্রা পত্রিকার সাংবাদিক পরিচয় দানকারী ইমন ভুয়া সাংবাদিক বলে পুলিশ জানায়। মামলার তদন্তকারী পুলিশ পরিদর্শক (তদন্ত) সঞ্জয় বাবু জানান, মামলায় অজ্ঞাতনামা আরো ৪/৫ জন আসামি রয়েছে। তদন্তপূর্বক তাদের চিহ্নিত করে আইনের আওতায় আনা হবে বলে তিনি জানান। কুষ্টিয়া মডেল থানার ভারপ্রাপ্ত কর্মকর্তা (ওসি) নাসির উদ্দিন ঘটনার সত্যতা স্বীকার করে জানান, আটককৃতদের আদালতের মাধ্যমে কুষ্টিয়া কারাগারে পাঠানো হয়েছে।ইত্তেফাক/কেআই </body>
</article>
