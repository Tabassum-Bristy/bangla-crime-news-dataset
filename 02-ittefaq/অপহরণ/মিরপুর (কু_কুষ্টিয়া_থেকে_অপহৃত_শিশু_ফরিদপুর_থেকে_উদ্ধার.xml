<article>
  <headline>কুষ্টিয়া থেকে অপহৃত শিশু ফরিদপুর থেকে উদ্ধার</headline>
  <url>https://www.ittefaq.com.bd/wholecountry/58123/%E0%A6%95%E0%A7%81%E0%A6%B7%E0%A7%8D%E0%A6%9F%E0%A6%BF%E0%A7%9F%E0%A6%BE-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%AA%E0%A6%B9%E0%A7%83%E0%A6%A4-%E0%A6%B6%E0%A6%BF%E0%A6%B6%E0%A7%81-%E0%A6%AB%E0%A6%B0%E0%A6%BF%E0%A6%A6%E0%A6%AA%E0%A7%81%E0%A6%B0-%E0%A6%A5%E0%A7%87%E0%A6%95%E0%A7%87-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0</url>
  <published_at>মিরপুর (কুষ্টিয়া) সংবাদদাতা</published_at>
  <category>অপহরণ</category>
  <body>কুষ্টিয়ার মিরপুরে গত ২৬ মে অপহৃত হয় ফরহাদ (১১)। সে পোড়াদহ নতুন বাজার সরকারী প্রাথমিক বিদ্যালয়ের ৫ম শ্রেণীর ছাত্র। উপজেলার পোড়াদহ ইউনিয়নের উত্তর কাটদহ মামাবাড়ি থেকে তাকে অপহরণ করা হয়েছিলো।পরদিন ২৭ মে ফরিদপুরের নগরকান্দা থানার তালমার মোড় বাজারের একটি মোবাইল ফোনের দোকান থেকে অপহৃত শিশুকে উদ্ধার করে পুলিশ। অপহরণকারী শরিফুল ইসলামকে (৫৫) আটক করা হয়েছে।অপহরণকারী শরিফুল মিরপুর উপজেলার ফুলবাড়ীয়া ইউনিয়নের নওদাপাড়া গ্রামের মান্নান আলীর ছেলে। সে শিশুটিকে অপহরণ করে ২ লাখ টাকা মুক্তিপণের দাবি করেছিলো।চাঞ্চল্যকর এ ঘটনায় ২৮ মে শিশুটির মামা আমিন হোসেন বাদী হয়ে মিরপুর থানায়  অপহরণ ও মুক্তিপণ দাবির অভিযোগে নারী ও শিশু নির্যাতন দমন আইনের ৭/৮ ধারায় একটি মামলা দায়ের করেন। মামলা নং-২৭।মামলার এজাহার সূত্রে জানা যায়, অপহৃত শিশু ফরহাদ ঘটনার দিন বিকালে পোড়াদহ মাঠে বন্ধুদের সঙ্গে ফুটবল খেলছিল। অপহরণকারী শরিফুল শিশু ফরহাদের দূর সম্পর্কের চাচা। সে তাকে বাজারে কিছু খাওয়ার কথা বলে নিয়ে যায়। পরে তাকে ফুসলিয়ে অটোবাইক কেনার কথা বলে কুষ্টিয়াতে নিয়ে যায়। সেখানে তাকে কোমল পানীয়ের মধ্যে অজ্ঞান করার ওষুধ মিশিয়ে ফরিদপুর নিয়ে যায়।ফরিদপুর থেকে রাত ৮ টায় অজ্ঞাত একটি মুঠোফোন থেকে শিশুটির মামার কাছে দুই লাখ টাকা মুক্তিপণ দাবি করা হয়। সঙ্গে সঙ্গে শিশুটির মামার পরিবারের লোকজন মিরপুর থানায় বিষয়টি অবগত করলে বাদীর পরিবারের লোকজনকে থানা থেকে কৌশল অবলম্বণ করে এক লাখ টাকা মুক্তিপণ দেওয়ার কথা বলে তালবাহানা করার পরামর্শ দেয়। একইসঙ্গে মিরপুর থানা পুলিশ প্রযুক্তির সহায়তা নিয়ে অপহরণকারী ও অপহৃত শিশুর অবস্থান নিশ্চিত হয়। তারপর ফরিদপুরের সংশ্লিষ্ট থানার সঙ্গে যোগাযোগ করে অপহরণকারীকে ধরার ফাঁদ তৈরি করে।এক পর্যায়ে শিশুটির পরিবারের সঙ্গে অপহরণকারী বিকাশের মাধ্যমে এক লাখ টাকা মুক্তিপণে শিশুটিকে ফিরিয়ে দিতে রাজি হয়। পুলিশের পরামর্শে শিশুটির পরিবার শর্ত দেয়, যে বিকাশ নম্বরে তারা টাকা পাঠাবে সেই বিকাশের দোকানের সামনে শিশুটিকে ছেড়ে দিতে হবে। অবশেষে অপহরণকারী পুলিশের পেতে রাখা ফাঁদে পা দিয়ে বিকাশে মুক্তিপণের টাকা নিতে এসে আটক হয় এবং অপহৃত শিশু ফরহাদ মুক্তি পায়।আরও পড়ুন: কাউখালীতে অটোরিকশার ধাক্কায় বৃদ্ধ নিহতমিরপুর থানার অফিসার ইনচার্জ আবুল কালাম চাঞ্চল্যকর শিশু ফরহাদের অপহরণ, মুক্তি ও অপহরণকারীকে গ্রেফতার করার বিষয়টি নিশ্চিত করেছেন।ইত্তেফাক/নূহু</body>
</article>
