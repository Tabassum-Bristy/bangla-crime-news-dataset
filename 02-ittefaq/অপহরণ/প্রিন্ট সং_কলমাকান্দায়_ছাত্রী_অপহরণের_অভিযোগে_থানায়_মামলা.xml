<article>
  <headline>কলমাকান্দায় ছাত্রী অপহরণের অভিযোগে থানায় মামলা</headline>
  <url>https://www.ittefaq.com.bd/print-edition/country/64057/%E0%A6%95%E0%A6%B2%E0%A6%AE%E0%A6%BE%E0%A6%95%E0%A6%BE%E0%A6%A8%E0%A7%8D%E0%A6%A6%E0%A6%BE%E0%A7%9F-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%A5%E0%A6%BE%E0%A6%A8%E0%A6%BE%E0%A7%9F-%E0%A6%AE%E0%A6%BE%E0%A6%AE%E0%A6%B2%E0%A6%BE</url>
  <published_at>প্রিন্ট সংস্করণ</published_at>
  <category>অপহরণ</category>
  <body>কলমাকান্দা (নেত্রকোনা) সংবাদদাতাকলমাকান্দায় এক স্কুলছাত্রীকে (১৫) অপহরণের অভিযোগ পাওয়া গেছে। এ ঘটনায় ছাত্রীর বাবা শুক্রবার বাদী হয়ে কলমাকান্দা থানায় পাঁচজনের নাম উল্লেখ করে একটি মামলা দায়ের করেছেন। ঐ দিন সকালেই মামলার প্রধান আসামি মোবারককে আটক করেছে পুলিশ।মামলার আসামিরা হলেন, কলমাকান্দা উপজেলার নাজিরপুর ইউনিয়নের পাঁচকাঠা গ্রামের মো. মোবারক হোসেন, কাউসার মিয়া, জুয়েল মিয়া, রবিন মিয়া, সদর ইউনিয়নের ডোয়ারিয়াকোনা গ্রামের মোতালিব মিয়ার ছেলে সারুয়ার হোসেন ও চাঁনপুর গ্রামের সুলাইমান।মামলার এজাহার সূত্রে জানা যায়, মোবারক হোসেন ঐ ছাত্রীর বাড়ির আশপাশে ও স্কুলে যাতায়াতের পথে উত্ত্যক্ত করে আসছিল। পরে ঐ ছাত্রীর বাবা মোবারকের বড় ভাইদের কাছে উত্ত্যক্তের ঘটনাটি জানালে তারা এ সময় মোবারকের কাছে ঐ ছাত্রীকে বিয়ে দেওয়ার প্রস্তাব দেন। ছাত্রীর বাবা ও তার পরিবারের লোকজন বিয়ের বয়স না হওয়া পর্যন্ত তাদের মেয়েকে বিয়ে দিবে না বলে জানিয়ে দেন। পরে এরই জের ধরে গত বৃহস্পতিবার বিকালে ঐ ছাত্রীর বাবার চায়ের দোকানের সামনে থেকে মোবারক হোসেন ও তার সহযোগী সারোয়ার হোসেনকে নিয়ে ঐ স্কুলছাত্রীকে মোটরসাইকেলযোগে অপহরণ করে নিয়ে যায়। পরে তার বাবা ও স্থানীয় লোকজন মোটরসাইকেলের পিছনে ধাওয়া করে নেত্রকোনা পারলা বাসস্ট্যান্ড থেকে তাদের কবল থেকে ঐ ছাত্রীকে উদ্ধার করে বাড়ি নিয়ে আসেন। পরে ঐ দিন রাতেই মোবারকের ভাই ও আত্মীয়স্বজন মিলে ওই ছাত্রীর পরিবারের লোকজনের ওপর হামলা চালায়।কলমাকান্দা থানার অফিসার ইনচার্জ (ওসি) মো. মাজহারুল করিম বলেন, এ বিষয়ে ছাত্রীর বাবা বাদী হয়ে থানায় একটি মামলা দায়ের করেছেন। মামলার প্রধান আসামি মোবারককে আটক করে শুক্রবার বিকালে জেলা আদালতে পাঠানো হয়েছে। বাকি আসামিদের গ্রেফতারের চেষ্টা চলছে। </body>
</article>
