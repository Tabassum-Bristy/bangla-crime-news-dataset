<article>
  <headline>বান্দরবানে অপহরণের পর আওয়ামী লীগ কর্মীকে গুলি করে হত্যা</headline>
  <url>https://www.ittefaq.com.bd/print-edition/second-edition/55630/%E0%A6%AC%E0%A6%BE%E0%A6%A8%E0%A7%8D%E0%A6%A6%E0%A6%B0%E0%A6%AC%E0%A6%BE%E0%A6%A8%E0%A7%87-%E0%A6%85%E0%A6%AA%E0%A6%B9%E0%A6%B0%E0%A6%A3%E0%A7%87%E0%A6%B0-%E0%A6%AA%E0%A6%B0-%E0%A6%86%E0%A6%93%E0%A7%9F%E0%A6%BE%E0%A6%AE%E0%A7%80-%E0%A6%B2%E0%A7%80%E0%A6%97-%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%95%E0%A7%87-%E0%A6%97%E0%A7%81%E0%A6%B2%E0%A6%BF-%E0%A6%95%E0%A6%B0%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE</url>
  <published_at>বান্দরবান প্রতিনিধি</published_at>
  <category>অপহরণ</category>
  <body>বান্দরবানে অপহরণের পর আওয়ামী লীগের কর্মী ক্যচিং থোয়াই মারমাকে (২৮) গুলি করে হত্যা করা হয়েছে। রবিবার ভোররাতে এ ঘটনা ঘটে।পুলিশ ও স্থানীয়রা জানান, বান্দরবান সদর উপজেলার রাজবিলা ইউনিয়নের চার নাম্বার রাবার বাগান এলাকায় নিজবাড়ি থেকে অস্ত্রের মুখে অপহরণ করে নিয়ে যায় সশস্ত্র সন্ত্রাসীরা। অপহরণের পর কিছুদূর নিয়ে গিয়ে কাছের ৫নং রাবার বাগান এলাকায় অপহূতকে গুলি করে হত্যা করে সন্ত্রাসীরা। নিহ?ত ক্যচিং থোয়াই মারমা রাজবিলা ইউনিয়ন আওয়ামী লীগের কর্মী ছিলেন। তিনি স্থানীয় বাসিন্দা তাউ থোয়াই মারমার পুত্র এবং রাজবিলা ওয়ার্ড আওয়ামী লীগের সহসভাপতি সাইম্রা অং মারমার ভাই। সকালে রাবার বাগানে কাজ করতে গিয়ে লোকজন লাশ দেখতে পেয়ে পুলিশে খবর দেন। পুলিশ সকালে লাশ উদ্ধার করেছে। লাশের শরীরে একাধিক গুলির চিহ্ন রয়েছে। এ ঘটনায় সদর থানায় একটি হত্যা মামলা দায়ের করা হয়েছে।হত্যার জন্য জনসংহতি সমিতিকে (জেএসএস) দায়ী করেছেন আওয়ামী লীগ নেতারা। তবে জেএসএস জেলা সভাপতি উছোমং মারমা বিষয়টি অস্বীকার করেছেন। রাজবিলা রাবার বাগান এলাকায় একের পর এক অপহরণ, হত্যাকাণ্ডের ঘটনায় স্থানীয়দের মধ্যে আতঙ্ক দেখা দিয়েছে।ঘটনার সত্যতা নিশ্চিত করে বান্দরবান সদর থানার ওসি তদন্ত এনামুল হক ভূঁইয়া জানান, লাশের শরীরে একাধিক আঘাতের চিহ্ন রয়েছে। লাশটি ময়নাতদন্তের জন্য সদর হাসপাতালের মর্গে পাঠানো হয়েছে। তবে হত্যাকাণ্ডের সঙ্গে কারা জড়িত বিষয়টি এখনো নিশ্চিত হওয়া যায়নি।প্রসঙ্গত, গত ৯ মে রাবার বাগান এলাকায় সন্ত্রাসীরা জনসংহতি সমিতির সমর্থক জয়মনি তঞ্চঙ্গ্যাকে গুলি করে হত্যা করে। </body>
</article>
