<article>
  <headline>কুমিল্লায় ছাত্রী অপহরণ ও ধর্ষণের মামলায় যুবকের যাবজ্জীবন</headline>
  <url>https://www.ittefaq.com.bd/wholecountry/51505/%E0%A6%95%E0%A7%81%E0%A6%AE%E0%A6%BF%E0%A6%B2%E0%A7%8D%E0%A6%B2%E0%A6%BE%E0%A7%9F-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A7%80-%E0%A6%85%E0%A6%AA%E0%A6%B9%E0%A6%B0%E0%A6%A3-%E0%A6%93-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8</url>
  <published_at>কুমিল্লা প্রতিনিধি</published_at>
  <category>অপহরণ</category>
  <body>কুমিল্লায় এসএসসি পরীক্ষার্থী এক ছাত্রীকে অপহরণ ও ধর্ষণের ঘটনায় শাহাদাত হোসেন নামের এক যুবককে যাবজ্জীবন কারাদণ্ডের আদেশ দিয়েছে আদালত। রবিবার দুপুরে কুমিল্লা নারী ও শিশু নির্যাতন দমন ট্রাইব্যুনাল আদালত-২ এর বিচারক বেগম জেবুননেছা এ আদেশ দেন। দণ্ডপ্রাপ্ত আসামি শাহাদাত হোসেন জেলার বরুড়া উপজেলার মন্দুক গ্রামের আবুল কালামের ছেলে।   আদালত সূত্রে জানা যায়, ২০১৫ সালের ১১ জানুয়ারি কুমিল্লার বরুড়া উপজেলার মন্দুক গ্রামের এসএসসি পরীক্ষার্থী এক ছাত্রীকে (১৫) প্রাইভেট পড়তে যাওয়ার সময় একই গ্রামের একদল বখাটে সিএনজিতে করে অপহরণ করে নিয়ে যায় এবং পরে তাকে ধর্ষণ করে। এ ঘটনায় ওই ছাত্রীর ভাই বাদী হয়ে একই গ্রামের শাহাদাত হোসেনকে প্রধান আসামি করে চারজনের বিরুদ্ধে বরুড়া থানায় মামলা দায়ের করেন। মামলাটি প্রথমে থানা পুলিশ তদন্ত করে। পরে জেলা ডিবি পুলিশের এসআই শাহ কামাল আকন্দ পিপিএম মামলার তদন্ত শেষে ওই বছরের ১০ আগস্ট শাহাদাত হোসেন ও ইসমাইল হোসেনসহ দুইজনের বিরুদ্ধে আদালতে চার্জশিট দাখিল করেন। ৬জন স্বাক্ষীর স্বাক্ষ্য গ্রহণ শেষে রবিবার আদালত শাহাদাত হোসেনকে ধর্ষণের অভিযোগে যাবজ্জীবন সশ্রম কারাদণ্ড এবং ২০ হাজার টাকা অর্থদণ্ড, অনাদায়ে আরও একমাসের বিনাশ্রম কারাদণ্ডের আদেশ দেয়। আরও পড়ুন: লক্ষ্মীপুরে বাসায় আটকে রেখে তরুণীকে ধর্ষণ, অভিযুক্ত গ্রেফতারএ মামলায় ওই ছাত্রীকে অপহরণের অভিযোগে একই আসামিকে ১৪ বছরের সশ্রম কারাদণ্ড, ২০ হাজার টাকা অর্থদণ্ড, অনাদায়ে আরও এক মাসের বিনাশ্রম কারাদণ্ড দেওয়া হয়। এ মামলায় চার্জশিটে অভিযুক্ত অপর আসামি ইসমাইল হোসেনের বিরুদ্ধে অভিযোগ প্রমাণিত না হওয়ায় আদালত তাকে বেকসুর খালাস দেয়। রায় প্রদানের সময় দন্ডপ্রাপ্ত আসামি শাহাদাত হোসেন পলাতক ছিল।রাস্ট্রপক্ষে ছিলেন আদালতের স্পেশাল পিপি অ্যাড. মিজানুর রহমান।ইত্তেফাক/কেকে</body>
</article>
