<article>
  <headline>
কালীগঞ্জে প্রবাসীর বাড়িতে দুর্ধর্ষ ডাকাতি
</headline>
  <url>https://www.jagonews24.com/country/news/67532</url>
  <published_at>
</published_at>
  <category>ডাকাতি</category>
  <body>গাজীপুরের কালীগঞ্জে সৌদি আরব প্রবাসীর বাড়িতে দুর্ধর্ষ ডাকাতির ঘটনা ঘটেছে। শনিবার রাত ২টার দিকে উপজেলার জামালপুর ইউনিয়নের ছৈলাদি গ্রামে এ ঘটনা ঘটে। এ ঘটনায় পুলিশ এখন পর্যন্ত কাউকে আটক করতে পারেনি।  ডাকাতির শিকার প্রবাসীর বাবা মো. হানিফা আকন্দ বলেন, এক মাস আগে তার ছেলে আলমগীর আকন্দ সৌদি আরব থেকে ছুটিতে বাড়ি আসে। কিন্তু শনিবার রাত ২টার দিকে ১৫/১৬ জনের সশস্ত্র ডাকাত দল প্রথমে বাড়ির সকল ঘরে বাইরে থেকে শিকল আটকে দেয়। পরে মূল কলাপসিপল গেটের তালা ভেঙে অপর একটি ঘরে ঢুকে। এ সময় পরিবারের সবাইকে রশি দিয়ে হাত-পা বেঁধে এবং কাপড় ও টেপ দিয়ে মুখ বন্ধ করে অস্ত্রের মুখে জিম্মি করে। পরে ঘরে থাকা নগদ দেড় লাখ টাকা, ১০ ভরি স্বর্ণালঙ্কার, ১টি ল্যাপটপ, তাদের ব্যবহৃত ৭টি মোবাইল সেট ও বিদেশি কাপড়-চোপড় লুট করে নিয়ে যায়। পরে প্রবাসী পরিবারের বেঁধে রাখা অবস্থা থেকে একজন ছাড়া পেয়ে বাকীদের ছাড়িয়ে নেয়। পরিবার ও স্থানীয়দের সহযোগিতায় ওই প্রবাসীকে আহত অবস্থায় কালীগঞ্জ উপজেলা স্বাস্থ্য কমপ্লেক্সে নিয়ে যায়। এদিকে ঘটনার পর রাতেই কালীগঞ্জ থানা পুলিশের ভারপ্রাপ্ত কর্মকর্তা (ওসি) ঘটনাস্থল পরিদর্শন করেছেন। শেষ খবর পাওয়া পর্যন্ত থানায় কোনো মামলা হয়নি।    কালীগঞ্জ থানা পুলিশের ভারপ্রাপ্ত কর্মকর্তা (ওসি) মো. মুস্তাফিজুর রহমান ঘটনার সত্যতা স্বীকার করে বলেন, সংগঠিত ডাকাতির ঘটনার বিষয়টি তদন্ত করে দেখা হচ্ছে। এ ব্যাপারে আইনানুগ যথাযথ ব্যবস্থা নেয়া হবে। আব্দুর রহমান আরমান/এসএস/এমএস</body>
</article>
