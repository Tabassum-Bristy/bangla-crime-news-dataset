<article>
  <headline>
টাঙ্গাইলে স্বামী-স্ত্রী হত্যা : গ্রেফতার দুইজন রিমান্ডে
</headline>
  <url>https://www.jagonews24.com/country/news/317638</url>
  <published_at>
</published_at>
  <category>খুন</category>
  <body>টাঙ্গাইলের রসুলপুরে অবসরপ্রাপ্ত স্কুল শিক্ষক অনিল কুমার দাস ও তার স্ত্রী কল্পনা রানী দাস হত্যা মামলায় গ্রেফতার দুইজনের তিনদিনের রিমান্ড মঞ্জুর করা হয়েছে। বৃহস্পতিবার দুপুরে শুনানি শেষে সিনিয়র জুডিশিয়াল ম্যাজিস্ট্রেট মাসুম বিল্লাহ তাদের রিমান্ড মঞ্জুর করেন।গ্রেফতাররা হলেন- নিহত অনিল কুমার দাসের বৈমাত্রেয় রতন কুমার দাস ও স্বপন সৌমিত্র।এদিকে হত্যাকাণ্ডের সাতদিন অতিবাহিত হলেও টাঙ্গাইল সদর থানা পুলিশ হত্যার কোনো ক্লু খুঁজে পায়নি। ফলে মামলাটি জেলা গোয়েন্দা পুলিশে (ডিবি) হস্তান্তর করা হয়েছে। বৃহস্পতিবার এ মামলায় দায়িত্ব পেয়েই গোয়েন্দা পুলিশের ভারপ্রাপ্ত কর্মকর্তা (ওসি) আশোক কুমার সিংহ ঘটনাস্থল পরিদর্শন করেন।এ বিষয়ে টাঙ্গাইলের পুলিশ সুপার (এসপি) মাহবুব আলম পিপিএম বলেন, চাঞ্চল্যকর এ হত্যা মামলার রহস্য উদঘাটনের জন্য মামলাটি গোয়েন্দা পুলিশের কাছে হস্তান্তর করা হয়েছে। ইতিমধ্যেই গোয়েন্দা পুলিশ তদন্ত কাজ শুরু করেছে।উল্লেখ্য, গত বৃহস্পতিবার (২৭ জুলাই) দুপুরে টাঙ্গাইল সদর উপজেলার রসুলপুর গ্রামের নিজ বাড়ির সেপটিক ট্যাংক থেকে শিক্ষক অনিল কুমার দাস ও তার স্ত্রী কল্পনা রানী দাসের মরদেহ উদ্ধার করে পুলিশ। এ ঘটনায় তাদের ছেলে নির্মল চন্দ্র দাস বাদী হয়ে অজ্ঞাত ব্যক্তিদের আসামি করে টাঙ্গাইল সদর থানায় মামলা দায়ের করেন। শুক্রবার (২৮ জুলাই) রাতে পুলিশ অনিল কুমার দাসের দুই বৈমাত্রেয় ভাই রতন কুমার দাস ও স্বপন সৌমিত্রকে তাদের রসুলপুরের বাড়ি থেকে গ্রেফতার করে।আরিফ উর রহমান টগর/আরএআর/জেআইএম</body>
</article>
