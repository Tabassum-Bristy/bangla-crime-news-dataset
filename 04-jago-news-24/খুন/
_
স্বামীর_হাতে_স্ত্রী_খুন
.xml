<article>
  <headline>
স্বামীর হাতে স্ত্রী খুন
</headline>
  <url>https://www.jagonews24.com/country/news/493808</url>
  <published_at>
</published_at>
  <category>খুন</category>
  <body>ঝিনাইদহের কালীগঞ্জে রিপা বিশ্বাস (২৩) নামে এক গৃহবধূকে শ্বাসরোধে হত্যার অভিযোগ উঠেছে তার স্বামীর বিরুদ্ধে। রোববার দিবাগত রাত সাড়ে ১২টার দিকে এ ঘটনা ঘটে। সোমবার সকালে পুলিশ ওই গৃহবধূর মরদেহ উদ্ধার করে। এ সময় নিহতের স্বামী সুরঞ্জন বিশ্বাসকে আটক করা হয়েছে।নিহত রিপা শহরের ফয়লা মাস্টারপাড়া এলাকার সুরঞ্জন বিশ্বাসের স্ত্রী ও মাগুরা জেলার শালিখা উপজেলার চটকাবাড়ে গ্রামের দিলিপ বিশ্বাসের মেয়ে। এ ঘটনার নিহতের বাবা দিলিপ বিশ্বাস সোমবার সকালে কালীগঞ্জ থানায় একটি লিখিত অভিযোগ দায়ের করেছেন।নিহত গৃহবধূর স্বামীর বড় ভাই সমিরন বিশ্বাস জানান, গত রাতে তারা বাড়িতে সকলে ঘুমিয়ে ছিলেন। রাত সাড়ে ১২টার দিকে তার ভাই সুরঞ্জন তাকে ডেকে তুলে বলে রিপার শারীরিক অবস্থা খারাপ। এ সময় তিনি ছোট ভাইয়ের ঘরে গিয়ে দেখেন রিপা বিছানায় অচেতন অবস্থায় পড়ে আছে। তিনি তাৎক্ষণিক স্থানীয় চিকিৎসক খোকনকে বাড়িতে ডেকে আনেন। তিনি রিপাকে দেখে বলেন, রিপার অবস্থা খারাপ দ্রুত হাসপাতালে নেয়ার প্রয়োজন। এরপর তাকে হাসপাতালে নেয়া হলে কর্তব্যরত চিকিৎসক মৃত ঘোষণা করেন।নিহত রিপার বাবা দিলিপ বিশ্বাস বলেন, গতকাল আমার বাড়ি থেকে মেয়ে শ্বশুরবাড়িতে এসেছে। সে সুস্থ শরীরেই এসেছে। কিন্ত গভীর রাতে আমাকে মুঠোফোনে জানানো হয় রিপা মারা গেছে। সুরঞ্জন তাকে শ্বাসরোধ করে হত্যা করেছে বলে তিনি অভিযোগ করেন এবং হত্যাকারীরর দৃষ্টান্তমূলক শাস্তির দাবি জানান।এ ব্যাপারে কালীগঞ্জ থানা পুলিশের ভারপ্রাপ্ত কর্মকর্তা (ওসি) ইউনুচ আলী জানান, এ ঘটনায় থানায় একটি অভিযোগ দায়ের হয়েছে। নিহতের স্বামীকে আটক করে জিজ্ঞাসাবাদ করা হচ্ছে।আরএআর/পিআর</body>
</article>
