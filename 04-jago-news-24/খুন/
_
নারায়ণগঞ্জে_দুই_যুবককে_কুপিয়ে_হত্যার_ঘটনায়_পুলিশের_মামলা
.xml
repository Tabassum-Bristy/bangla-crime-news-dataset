<article>
  <headline>
নারায়ণগঞ্জে দুই যুবককে কুপিয়ে হত্যার ঘটনায় পুলিশের মামলা
</headline>
  <url>https://www.jagonews24.com/country/news/356674</url>
  <published_at>
</published_at>
  <category>খুন</category>
  <body>নারায়ণগঞ্জ সদর উপজেলার ফতুল্লায় দুই যুবককে কুপিয়ে হত্যার ঘটনায় নিহতের পরিবার ভয়ে মামলা করতে অনিহা প্রকাশ করায় পুলিশ বাদী হয়ে মামলা দায়ের করেছে। মামলায় জাহাঙ্গীর বেপারীকে প্রধান আসামি করে ২২ জনের নাম উল্লেখ করে অজ্ঞাতনামা ১০০/১২৫ জনকে আসামি করা হয়েছে।শনিবার দুপুরে ফতুল্লা মডেল থানা পুলিশের উপ-পরিদর্শক (এসআই) মোজাহারুল ইসলাম বাদী হয়ে মামলাটি দায়ের করেন।মামলা সূত্রে জানা গেছে, টাকা-পয়সা লেনদেন ও পূর্ব শত্রুতার জের ধরে দীর্ঘদিন ধরে ফতুল্লার কাশিপুর হোনাইনি নগর এলাকার মিল্টন বাহিনীর সঙ্গে শহরের ১নং বাবুরাইলের জাহাঙ্গীরের বিরোধ চলে আসছিল। তাদের মধ্যে ইতোপূর্বে সংঘর্ষের ঘটনাও ঘটেছিল। ১২ অক্টোবর (বৃহস্পতিবার) রাত ১০টার দিকে কাশিপুরের হোসাইনী নগর এলাকার একটি রিকশার গ্যারেজে বসে ছিল মিল্টন ও পারভেজ। এ সময় জাহাঙ্গীর বেপারীর নেতৃত্বে একদল সন্ত্রাসী পরিকল্পিতভাবে রামদা চাপাতিসহ অস্ত্র নিয়ে ওই রিকশার গ্যারেজে হানা দেয়। এ সময় সন্ত্রাসীরা মিল্টন ও পারভেজকে কুপিয়ে হত্যা করে। সন্ত্রাসীরা নিজেদের আড়াল করতে রিকশার গ্যারেজসহ আশপাশের বৈদ্যুতিক লাইট ভাঙচুর করে এবং রিকশার গ্যারেজে অগ্নিসংযোগ করে।ফতুল্লা মডেল থানা পুলিশের ভারপ্রাপ্ত কর্মকর্তা (ওসি) কামাল উদ্দিন মামলা দায়েরের বিষয়টি নিশ্চিত করে জানান, হত্যাকাণ্ডে জড়িত সন্ত্রাসীদের গ্রেফতার করে আইনের আওতায় আনা হবে।শাহাদাত হোসেন/আরএআর/জেআইএম</body>
</article>
