<article>
  <headline>
দুধের টাকা জোগাড় করতে না পেরে সন্তানকে লবণ খাইয়ে হত্যা
</headline>
  <url>https://www.jagonews24.com/country/news/450458</url>
  <published_at>
</published_at>
  <category>খুন</category>
  <body>দুধের টাকা জোগাড় করতে না পেরে দুই মাসের ছেলেকে লবণ খাইয়ে মেরে ফেলার অভিযোগে ঢাকার দোহারে এক মাকে গ্রেফতার করেছে পুলিশ।গ্রেফতার (২১ ) সাথী আক্তার দোহার উপজেলার উত্তর জয়পাড়া মিয়াপাড়া এলাকার মো. বাচ্চুর স্ত্রী। তাদের সন্তানের নাম ছিল মো. সায়েম।দোহার থানায় এসআই মো. হাফিজুর রহমান জানান, ছেলেটির বাবা বাচ্চু সোমবার রাতে তার স্ত্রী সাথীকে আসামি করে দোহার থানায় একটি হত্যা মামলা করেন। সেই মামলায় গ্রেফতার দেখিয়ে মঙ্গলবার সাথীকে আদালতে পাঠানো হয়।মামলার বরাত দিয়ে এসআই হাফিজ বলেন, বাচ্চু পেশায় একজন দিনমজুর। বছর তিনেক আগে সাথীর সঙ্গে তার বিয়ে হয়। সাবিহা আক্তার নামে দুই বছরের একটি মেয়ে রয়েছে তাদের।এসআই হাফিজ বলেন, রোববার সায়েমের জন্য স্বামীকে দুধ আনতে বলেছিলেন সাথী। কিন্তু সন্ধ্যায় স্বামী দুধ না নিয়ে বাড়ি ফিরলে দুধের টাকা জোগাড় করার জন্য প্রতিবেশীদের কাছে ধর্না দেন তিনি।টাকা জোগাড় করতে না পেরে রাত ৮টার দিকে রাগে ক্ষোভে দুই মাসের সন্তানকে তিনি লবণ খাইয়ে দেন। লবণ খাওয়ানোর পর সায়েমের শ্বাসকষ্ট শুরু হলে সাথী নিজেই তাকে উপজেলা স্বাস্থ্য কমপ্লেক্সে নিয়ে যান। কিন্তু দায়িত্বরত চিকিৎসক শিশুটিকে মৃত ঘোষণা করেন।তিনি বলেন, সোমবার খবর পেয়ে পুলিশ উত্তর জয়পাড়ার মিয়াপাড়া এলাকা থেকে সাথীকে আটক করে। প্রাথমিক জিজ্ঞাসাবাদে তিনি সায়েমকে লবণ খাওয়ানোর বিষয়টি স্বীকার করেন।এফএ/আরআইপি</body>
</article>
