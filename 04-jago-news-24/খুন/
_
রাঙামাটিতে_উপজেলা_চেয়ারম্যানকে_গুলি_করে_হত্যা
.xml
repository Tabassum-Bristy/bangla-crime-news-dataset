<article>
  <headline>
রাঙামাটিতে উপজেলা চেয়ারম্যানকে গুলি করে হত্যা
</headline>
  <url>https://www.jagonews24.com/country/news/425134</url>
  <published_at>
</published_at>
  <category>খুন</category>
  <body>রাঙামাটির নানিয়ারচর উপজেলা পরিষদের চেয়ারম্যান ও পার্বত্য চট্টগ্রাম জনসংহতি সমিতির (এমএনলারমা) সহ-সভাপতি অ্যাডভোকেট শক্তিমান চাকমাকে গুলি করে হত্যা করেছে দুর্বৃত্তরা।বৃহস্পতিবার সকাল সাড়ে ১০টার দিকে বাসা থেকে অফিসের যাওয়ার পথে তাকে গুলি করা হয়। এ ঘটনায় তার সহকারী রুপম চাকমা (৩৫) আহত হয়েছেন। রাঙামাটির পুলিশ সুপার আলমগীর কবীর ঘটনার সত্যতা নিশ্চিত করেছেন।স্থানীয় সূত্র জানায়, সকাল সাড়ে ১০টার দিকে শক্তিমান চাকমা তার সরকারি বাসভবন থেকে স্থানীয় বাজারে যান। বাজার থেকে মোটরসাইকেলে উপজেলা পরিষদের সামনে আসার পর গাড়ি থেকে নামতেই গুলি করা হয়। গুলিতে ঘটনাস্থলেই তার মৃত্যু হয়। এ সময় তার সহকারী গুলিতে আহত হন।পার্বত্য চট্টগ্রাম জনসংহতি সমিতির (জেএসএস-এমএনলারমা) সহ-সম্পাদক প্রশান্ত চাকমা বলেন, ‘সকালে তিনি অফিসে যাওয়ার পথে ইউপিডিএফের লোকজন মোটরসাইকেলে এসে ব্রাশফায়ার করে। এ সময় তার সহকারী রুপম চাকমা আহত হন।’তবে ইউপিডিএফের মুখপাত্র নিরন চাকমা অভিযোগ অস্বীকার করেছেন। তিনি বলেন, এটা মিথ্যা ও বানোয়াট। এ ঘটনার সঙ্গে ইউপিডিএফের কোনো সম্পৃক্ততা নেই।এফএ/আরআইপি</body>
</article>
