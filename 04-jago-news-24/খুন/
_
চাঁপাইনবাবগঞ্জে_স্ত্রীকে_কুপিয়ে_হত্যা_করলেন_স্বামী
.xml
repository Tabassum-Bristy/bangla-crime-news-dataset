<article>
  <headline>
চাঁপাইনবাবগঞ্জে স্ত্রীকে কুপিয়ে হত্যা করলেন স্বামী
</headline>
  <url>https://www.jagonews24.com/country/news/512242</url>
  <published_at>
</published_at>
  <category>খুন</category>
  <body>চাঁপাইনবাবগঞ্জের ভোলাহাট উপজেলায় এক গৃহবধূকে কুপিয়ে হত্যার অভিযোগ উঠেছে তার স্বামীর বিরুদ্ধে। এ ঘটনায় ওই গৃহবধূর মেয়ে ও মেয়ের জামাই আহত হয়েছেন।সোমবার দুপুরে খড়গপুর এলাকায় এ ঘটনা ঘটে। নিহত আয়েশা খাতুন (৪৭) খড়গপুরের কোবাদ আলীর স্ত্রী। ঘটনার পর কোবাদ আলী পালিয়ে গেছেন বলে জানিয়েছে পুলিশ। আহত হাবিবা খাতুন ও তার স্বামী সাদেকুল ইসলামকে রাজশাহী মেডিকেল কলেজ হাসপাতালে পাঠানো হয়েছে।ভোলাহাট থানা পুলিশের ওসি নাসির উদ্দীন জানান, দুপুরে পারিবারিক দ্বন্দ্বের জেরে কথাকাটাকাটির একপর্যায়ে কোবাদ আলী হাঁসুয়া দিয়ে এলোপাতাড়ি কোপাতে থাকেন আয়েশা খাতুনকে। এতে ঘটনাস্থলেই তার মৃত্যু হয়। আয়েশাকে বাঁচাতে এগিয়ে গেলে কোবাদ তার মেয়ে হাবিবা খাতুন ও স্বামী সাদেকুল ইসলামকেও কুপিয়ে জখম করেন। আহত দুজনকে ভোলাহাট উপজেলা স্বাস্থ্য কমপ্লেক্সে প্রাথমিক চিকিৎসা দিয়ে রাজশাহী মেডিকেল কলেজ হাসপাতালে পাঠানো হয়েছে।ওসি নাসির বলেন, কোবাদ আলী মাদকাসক্ত ছিলেন বলে স্থানীয়রা জানিয়েছেন। খবর পেয়ে পুলিশ ঘটনাস্থলে গিয়ে মরদেহ উদ্ধার করে ময়নাতদন্তের জন্য মর্গে পাঠিয়েছে। কোবাদকে আটকের চেষ্টা চালাচ্ছে পুলিশ।মোহা. আব্দুল্লাহ/এএম/জেআইএম</body>
</article>
