<article>
  <headline>
বিদ্যালয়ের খুঁটির সঙ্গে বাঁধা লাশ
</headline>
  <url>https://www.jagonews24.com/country/news/439237</url>
  <published_at>
</published_at>
  <category>খুন</category>
  <body>বরিশালের বাকেরগঞ্জ উপজেলার কবাই ইউনিয়নের শিয়ালঘুনি এলাকার মাধ্যমিক বিদ্যালয়ের খুঁটির সঙ্গে বাঁধা অবস্থায় নিজাম উদ্দিন তালুকদার (৪০) নামে এক ব্যক্তির মরদেহ উদ্ধার করেছে পুলিশ।পুলিশের ধারণা, শ্বাসরোধে নিজামকে হত্যার পর মরদেহ খুঁটিতে বেঁধে রাখা হয়। বৃহস্পতিবার দুপুরে এ ঘটনায় জিজ্ঞাসাবাদের জন্য নিহতের দুই ভাইকে আটক করা হয়েছে। এর আগে সকালে মরদেহ উদ্ধার করে ময়নাতদন্তের জন্য মর্গে পাঠায় পুলিশ।নিহত নিজাম উদ্দিন শিয়ালঘুনির বাসিন্দা মৃত শাহ আলম তালুকদারের ছোট ছেলে। আটকরা হলেন- নিহতের ভাই লিংকন তালুকদার ও সাইফুল তালুকদার।নিহতের স্ত্রী হ্যাপী বেগম জানান, চার মাসের শিশু সন্তানকে নিয়ে তিনি বাবার বাড়ি পটুয়াখালীর বাউফলের ধুলিয়ায় বেড়াতে যান। বুধবার রাতে লিংকন মোবাইল করে জানায় তার ভাই নিজামকে পাওয়া যাচ্ছে না। খবর পেয়ে তিনি বাড়িতে চলে আসেন। এরপর সকালে শিয়ালঘুনি মাধ্যমিক বিদ্যালয়ের খুঁটির সঙ্গে নিজামকে বাঁধা অবস্থায় দেখতে পেয়ে এলাকাবাসী খবর দেন। সেখানে গিয়ে নিজামকে মৃত দেখতে পান তিনি। পরে মরদেহ উদ্ধার করে নিয়ে যায় পুলিশ।জানা গেছে, নিজাম ১৪ মাস আগে বিদেশ থেকে দেশে এসে কৃষিকাজ শুরু করেন। এক মাস আগে তার স্ত্রীর ৪ ভরি স্বর্ণালঙ্কার চুরি যায়। এ জন্য লিংকনকে দোষারোপ করা হয়। এ ঘটনায় সালিশি বেঠকও হয়েছে। এর জের ধরে ভাইদের মধ্যে দ্বন্দ্ব চলছিল। এর জেরে হত্যাকাণ্ড সংঘটিত হতে পারে বলে ধারণা করা হচ্ছে।বাকেরগঞ্জ থানা পুলিশের ওসি মাসুদুজ্জামান বলেন, হত্যার পর মরদেহ খুঁটির সঙ্গে বেঁধে রাখা হয়েছে। মরদেহ উদ্ধার করে মর্গে পাঠানো হয়েছে। হত্যাকাণ্ডে জড়িত সন্দেহে নিহতের দুই ভাইকে আটক করে জিজ্ঞাসাবাদ করা হচ্ছে। মামলা দায়েরের প্রস্তুতি চলছে।সাইফ আমীন/এএম/পিআর</body>
</article>
