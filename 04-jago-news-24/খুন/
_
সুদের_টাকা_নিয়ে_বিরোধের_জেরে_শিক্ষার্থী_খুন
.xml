<article>
  <headline>
সুদের টাকা নিয়ে বিরোধের জেরে শিক্ষার্থী খুন
</headline>
  <url>https://www.jagonews24.com/country/news/305875</url>
  <published_at>
</published_at>
  <category>খুন</category>
  <body>বগুড়ার গাবতলী উপজেলায় সুদের টাকা নিয়ে বিরোধের জের ধরে সন্ত্রাসীদের হামলায় সোহাগ চন্দ্র সরকার (১৭) নামে এক মেধাবী শিক্ষার্থী খুন হয়েছে। গতকাল শুক্রবার (১৪ জুলাই) রাতে গাবতলী উপজেলায় এ ঘটনা ঘটে। নিহত সোহাগ চন্দ্র এবার এসএসসি পরীক্ষায় জিপিএ-৫ পেয়ে পাস করেছে। বগুড়া পলিটেকনিকে তার ভর্তির কথা ছিল বলে স্বজনার জানিয়েছেন। এদিকে, হত্যাকাণ্ডের প্রতিবাদে এলাকাবাসী শনিবার দুপুরে মরদেহ নিয়ে শহরের কেন্দ্রস্থল মানববন্ধন করে অবিলম্বে চিহ্নিত খুনীদের গ্রেফতারের দাবি জানায়। পূজা উদযাপন পরিষদ ও বগুড়া হিন্দু বৌদ্ধ খ্রিস্টান ঐক্য পরিষদ নেতৃবৃন্দ মানববন্ধনে সংহতি জানিয়ে বক্তব্য রাখেন।গাবতলী থানা পুলিশের ভারপ্রাপ্ত কর্মকর্তা (ওসি) খাইরুল বাসার বলেন, শনিবার দুপুরে হত্যাকাণ্ডের ঘটনায় তাহের (২০) সমির চন্দ্র (২২) নামে দুই যুবককে গ্রেফতার করা হয়েছে। তাদের জিজ্ঞাসাবাদ চলছে।পুলিশ ও এলাকাবাসী জানায়, উপজেলার চককাতুলি মধ্যপাড়া গ্রামের মিলন চন্দ্র সরকার পাশের সদর উপজেলার মেঘাগাছা গ্রামের হাফিজার নামে এক ব্যক্তির কাছ থেকে সুদে ১০ হাজার টাকা নেয়। হাফিজার ওই টাকার বিপরীতে সুদসহ ২০ হাজার টাকা দাবি করে। শুক্রবার সন্ধ্যা সাড়ে ৭টার দিকে  হাফিজার তার লোকজন নিয়ে পাওনা টাকা নিতে মিলন চন্দ্র সরকারের বাড়িতে গেলে মিলন ১৫ হাজার দিতে রাজি হয়। তবে হাফিজার পুরো সুদের টাকা দাবি করলে বাক-বিতণ্ডা হয়। একপর্যায়ে মিলনের চাচাত ভাই সোহাগ ও সুমন চন্দ্রসহ কয়েক জন প্রতিবাদ করে। এ সময় ৮-১০ জনের সন্ত্রাসী তাদের ওপর অস্ত্র নিয়ে হামলা চালায়। এতে সোহাগ চন্দ্র ও সুমন চন্দ্র আহত হয়। ছুরিকাঘাতে গুরুতর আহত সোহাগকে বগুড়া শহীদ জিয়াউর রহমান মেডিকেল কলেজ হাসপাতালে নিয়ে আসা হলে গভীর রাতে সে মারা যায় বলে পুলিশ জানায়। লিমন বাসার/এএম/জেআইএম</body>
</article>
