<article>
  <headline>
যুবককে কুপিয়ে ও ব্যবসায়ীকে ছুরিকাঘাতে খুন
</headline>
  <url>https://www.jagonews24.com/country/news/424442</url>
  <published_at>
</published_at>
  <category>খুন</category>
  <body>কুমিল্লায় বদিউল আলম নামে এক যুবককে কুপিয়ে ও নুরুল ইসলাম নামে এক ব্যবসায়ীকে উপর্যুপরী ছুরিকাঘাত করে খুন করা হয়েছে। শনিবার রাতে জেলার চৌদ্দগ্রামের কেচকিমুড়া গ্রামে ও দেবিদ্বার উপজেলার ধামতী গ্রামে পৃথক এ ঘটনা ঘটে। এর মধ্যে নুরুল ইসলাম চিকিৎসাধীন অবস্থায় রোববার বেলা সাড়ে ১১টার দিকে ঢাকা মেডিকেল কলেজ হাসপাতালে মারা যান। নিহত বদিউল আলম চৌদ্দগ্রামের কেচকিমুড়া গ্রামের ইসলাম মিয়ার ছেলে এবং নুরুল ইসলাম দেবিদ্বারের ধামতী গ্রামের দুধ মিয়ার ছেলে।চৌদ্দগ্রাম থানার পুলিশ জানায়, নিহত বদিউল আলম (২৬) একজন হোটেল কর্মচারী ছিল। তিনি জগন্নাথ দীঘিরপাড়ে বিভিন্ন হোটেলে দৈনিক মজুরীর ভিত্তিতে কাজ করতো। শনিবার রাতে বাড়ি ফেরার পথে বাড়ির অদূরে কেচকিমুড়া এলাকায় পৌঁছার পর দুর্বৃত্তরা তাকে ধারালো অস্ত্র দিয়ে কুপিয়ে মারাত্মক আহত করে।চৌদ্দগ্রাম থানার ওসি মো. ফয়সাল জানান, বদিউল আলম মৃত্যুর আগে দুর্বৃত্তদের একজনের নাম বলেছে। এ ঘটনায় নিহতের মা হালিমা বেগম বাদি হয়ে তিন জনকে আসামি করে থানায় মামলা দায়ের করেছেন। দুর্বৃত্তদের গ্রেফতারে অভিযান চলছে।অপর ঘটনায় দেবিদ্বার থানার ওসি মিজানুর রহমান জানান, টাকার লেনদেনের বিরোধকে কেন্দ্র করে শনিবার রাতে নুরুল ইসলাম নামে এক ব্যবসায়ীকে উপর্যুপরী ছুরিকাঘাত করে। এতে আশঙ্কাজনক অবস্থায় তাকে প্রথমে দোবদ্বার পরে ঢাকা মেডিকেল কলেজ হাসপাতালে নেওয়ার পর চিকিৎসাধীন অবস্থায় রোববার তিনি মারা যায়।মো. কামাল উদ্দিন/আরএ/আরআইপি</body>
</article>
