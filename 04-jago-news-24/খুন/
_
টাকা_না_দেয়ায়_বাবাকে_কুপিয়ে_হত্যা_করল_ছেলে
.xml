<article>
  <headline>
টাকা না দেয়ায় বাবাকে কুপিয়ে হত্যা করল ছেলে
</headline>
  <url>https://www.jagonews24.com/country/news/449815</url>
  <published_at>
</published_at>
  <category>খুন</category>
  <body>পাবনা সদর উপজেলায় মামুন (২২) নামে এক মাদকাসক্ত যুবক তার বাবা আব্দুল হানেফকে (৬০) কুপিয়ে হত্যা করেছে বলে অভিযোগ পাওয়া গেছে। শনিবার রাত ১০টার দিকে সদর উপজেলার আতাইকুলা ইউনিয়নের পীরপুর গ্রামে এ ঘটনা ঘটে।আতাইকুলা থানা পুলিশের ওসি (তদন্ত) কামরুল ইসলাম বলেন, রাতে পীরপুর গ্রামের আব্দুল হানেফের কাছে টাকা চেয়ে না পেয়ে ক্ষেপে যান তার ছেলে মামুন। একপর্যায়ে তিনি বাবাকে ধারালো একটি দা দিয়ে কুপিয়ে ক্ষতবিক্ষত করে পালিয়ে যান। পরে গুরুতর আহত অবস্থায় পাবনা জেনারেল হাসপাতালে নেয়ার পথে আব্দুল হানেফ মারা যান। খবর পেয়ে পুলিশ মরদেহ উদ্ধার করে ময়নাতদন্তের জন্য পাবনা জেনারেল হাসপাতাল মর্গে পাঠায়। এ ঘটনায় আতাইকুলা থানায় হত্যা মামলা দায়েরের প্রস্তুতি চলছে।আরএআর/এমএস</body>
</article>
