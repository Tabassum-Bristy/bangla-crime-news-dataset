<article>
  <headline>
বাবার নির্দেশে চাচাকে কুপিয়ে খুন
</headline>
  <url>https://www.jagonews24.com/country/news/480020</url>
  <published_at>
</published_at>
  <category>খুন</category>
  <body>দিনাজপুরের চিরিরবন্দর উপজেলায় জমি নিয়ে বিরোধের জের ধরে নিজের ছেলেদের দিয়ে আপন ভাইকে হত্যা করালেন ভাই।নিহত ব্যক্তির নাম আব্দুল বারী (৫০)। তিনি চিরিরবন্দর উপজেলায় আব্দুলপুর ইউনিয়নের রহিমশাহ পাড়ার মৃত ধনিবুল্ল্যার ছেলে। এ ঘটনায় নিহত আব্দুল বারীর স্ত্রী আক্তার বানু ও শ্যালক আব্দুল খালেক আহত হয়েছেন।স্থানীয় সূত্র জানায়, চিরিরবন্দর উপজেলায় আব্দুলপুর ইউনিয়নের রহিমশাহ পাড়ার মৃত ধনিবুল্ল্যার দুই ছেলে আব্দুল বারী ও আব্দুল গণির মধ্যে ছয় একর জমি নিয়ে মামলা চলে আসছে।বিভিন্ন আদালতে ছয়টি মামলা চলমান রয়েছে। আদালত ওই জমির ওপর ১৪৪ ধারা জারি করেন। কিন্তু ৫ ফেব্রুয়ারি সকালে আব্দুল গণি তার ছেলে-মেয়েদের নিয়ে জোর করে জমি চাষ করতে যান।এ সময় আব্দুল বারী বাধা দেন। এতে দুই ভাইয়ের মধ্যে বিবাদ শুরু হয়। একপর্যায়ে আব্দুল গণি তার ছেলেদেরকে নির্দেশ দিলে চাচা আব্দুল বারীকে ধারালো অস্ত্র দিয়ে মাথায় কোপ দেন।এ সময় শ্যালক আব্দুল খালেক (৪৫) দুলাভাই আব্দুল বারীকে বাঁচাতে এগিয়ে আসলে তার বাঁ পা ধারালো অস্ত্র দিয়ে কুপিয়ে আলাদা করে দেয়া হয়। পাশাপাশি আহত হন নিহত আব্দুল বারীর স্ত্রী আক্তার বানু।পরে তাদেরকে উদ্ধার করে দিনাজপুর এম আব্দুর রহিম মেডিকেল কলেজ হাসাপাতালে ভর্তি করা হয়। বৃহস্পতিবার সকালে আব্দুল বারী চিকিৎসাধীন অবস্থায় মারা যান।এ ঘটনায় নিহতের শ্যালক ওয়াহেদুল ইসলাম বাদী হয়ে চিরিরবন্দর থানায় আব্দুল গণি ও তার ছয় ছেলে-মেয়েকে আসামি করে হত্যা মামলা করেছেন বলে জানায় পুলিশ।এমদাদুল হক মিলন/এএম/পিআর</body>
</article>
