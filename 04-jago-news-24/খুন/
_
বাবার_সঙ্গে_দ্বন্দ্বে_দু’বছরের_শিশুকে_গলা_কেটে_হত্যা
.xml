<article>
  <headline>
বাবার সঙ্গে দ্বন্দ্বে দু’বছরের শিশুকে গলা কেটে হত্যা
</headline>
  <url>https://www.jagonews24.com/country/news/520635</url>
  <published_at>
</published_at>
  <category>খুন</category>
  <body>কিশোরগঞ্জের অষ্টগ্রামে জমি নিয়ে বিরোধের জের ধরে মো. ওয়াসিম নামে দুই বছরের এক শিশুকে গলা কেটে হত্যা করা হয়েছে। শনিবার সকালে উপজেলার কলমা ইউনিয়নের ডালারকান্দি গ্রামে এ ঘটনা ঘটে।এ ঘটনায় ৫ জনকে আটক করেছে পুলিশ। নিহত ওয়াসিম একই গ্রামের আব্দুল ওয়াদুদ মিয়ার ছেলে।অষ্টগ্রাম সার্কেলের সহকারী পুলিশ সুপার এসএম আজিজুল হক জানান, বড়ির জায়গা জামি নিয়ে শিশুটির বাবার সঙ্গে একই গ্রামের আব্দুর রাজ্জাকের জমি নিয়ে বিরোধ ছিল। ভোরে শিশুটিকে ঘুমন্ত অবস্থায় রেখে বাইরে যায় তার বাবা-মা। পরে ঘরে ফিরে শিশুটির গলাকাটা মরদেহ পাওয়া যায়। খবর পেয়ে পুলিশ গিয়ে মরদেহ উদ্ধার করে।পূর্ব বিরোধের জের ধরে একই গ্রামের আব্দুর রাজ্জাক ও তার ছেলেরা শিশুটিকে হত্যা করে পালিয়ে যায় বলে ধারণা পুলিশের। পুলিশ অভিযান চালিয়ে আব্দুর রাজ্জাক, আলকাছ মিয়া, সাইফুল, সৃজন ও কাউস নামে পাঁচজনকে আটক করেছে।মরদেহ ময়নাতদন্তের জন্য কিশোরগঞ্জ ২৫০ শয্যা জেনারেল হাসপাতাল মর্গে পাঠানো হচ্ছে। এ ঘটনায় মামলা দায়েরের প্রস্তুতি চলছে বলে জানায় পুলিশ।নূর মোহাম্মদ/এফএ/জেআইএম</body>
</article>
