<article>
  <headline>
সহযোগীকে নিয়ে স্ত্রীকে গলা কেটে হত্যা
</headline>
  <url>https://www.jagonews24.com/country/news/467424</url>
  <published_at>
</published_at>
  <category>খুন</category>
  <body>টাঙ্গাইলের মধুপুর উপজেলায় নার্গিস (৩৫) নামে এক গৃহবধূকে গলা কেটে হত্যার অভিযোগে স্বামীসহ দুজনকে গ্রেফতার করেছে পুলিশ। বুধবার দিবাগত রাতে উপজেলার বোয়ালী গ্রামে এ হত্যাকাণ্ডের ঘটনা ঘটে।নিহত নার্গিস টাঙ্গাইলের পৌর এলাকার ৭নং ওয়ার্ডের বোয়ালী (মধ্যপাড়া) গ্রামের হারুন মিয়ার স্ত্রী। এ ঘটনায় গ্রেফতাররা হলেন, নিহতের স্বামী হারুনুর রশিদ (৪৫) ও তার সহযোগী সোহেল (২৩)।জানা যায়, হারুন ও তার স্ত্রীর মাঝে দীর্ঘদিন ধরেই দাম্পত্য কলহ চলছিল। বেশ কয়েকবার সালিস বৈঠকের মাধ্যমে সমাধানের পথ খোঁজা হয়েছে। তবে তাতেও কোনো সমাধান হয়নি।এ প্রসঙ্গে মধুপুর সার্কেলের সিনিয়র এসপি কামরান হোসেন জানান, প্রায় ১৮ বছর আগে তাদের বিয়ে হয়। বিয়ের পর থেকে তাদের মধ্যে দাম্পত্য কলহ চলে আসছিল। এ নিয়ে একাধিকবার সালিস বৈঠক ও মিমাংসা করে তাদের সংসার টেকানো হয়েছিল। পারিবারিক কলহের জের ধরেই সহযোগী সোহেলকে নিয়ে এ হত্যাকাণ্ড ঘটায় স্বামী হারুন।তিনি আরও জানান, ‘স্ত্রী নার্গিস আক্তারকে কৌশলে ঘুমের ওষুধ সেবন করান হারুন। ওষুধ সেবনের ফলে গভীর ঘুমে ছিলেন নার্গিস আক্তার। এ সুযোগে হারুন তার পা চেপে ধরে এবং তার সহযোগী সোহেল রানা চাকু দিয়ে গলা কেটে হত্যা করে।’খবর পেয়ে রাতেই পুলিশ মরদেহ উদ্ধারসহ স্বামীকে জিজ্ঞাসাবাদ করে। জিজ্ঞাসাবাদের এক পর্যায়ে হারুন হত্যাকাণ্ডের বর্ণনা দেন। পরে তাদের গ্রেফতার করা হয় বলে জানান এ পুলিশ কর্মকর্তা।আরিফ উর রহমান টগর/এফএ/এমকেএইচ</body>
</article>
