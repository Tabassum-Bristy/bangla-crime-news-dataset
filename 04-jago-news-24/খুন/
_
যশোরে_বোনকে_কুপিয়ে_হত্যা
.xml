<article>
  <headline>
যশোরে বোনকে কুপিয়ে হত্যা
</headline>
  <url>https://www.jagonews24.com/country/news/482526</url>
  <published_at>
</published_at>
  <category>খুন</category>
  <body>যশোরের মণিরামপুরে জমি নিয়ে বিরোধের জের ধরে আপন বোনকে কুপিয়ে হত্যা করেছে ভাই। মঙ্গলবার বিকেলে উপজেলার বিজয়রামপুর গ্রামে এ হত্যাকাণ্ডের ঘটনা ঘটে। নিহত নূরজাহান উপজেলার খেদাপাড়া কারিগর পাড়ার আলাউদ্দিনের স্ত্রী।ঘাতক ভাই আবদুর রহিম উপজেলার গোয়ালদহ গ্রামের এনায়েত আলীর ছেলে। হত্যাকাণ্ডের পর অভিযুক্ত আবদুর রহিমকে আটক করেছে পুলিশ। বছর দশেক আগ থেকে তিনি মণিরামপুর পৌরসভার বিজয়রামপুর এলাকায় বসবাস করছেন।রহিমের স্ত্রী সালমা বেগম বলেন, বিশ বছর আগে রহিম তার বাবার কাছ থেকে দুই বিঘা জমি লিখে নেন। পরে আবার সেই জমি বাবার কাছ থেকে রেজিস্ট্রি করে নেন নূরজাহান। এ নিয়ে ভাই-বোনের মধ্যে বিরোধ চলছিল। মঙ্গলবার বিকেলে এর জের ধরে নূরজাহানের সঙ্গে রহিমের কথা কাটাকাটি হয়। একপর্যায়ে রহিম নূরজাহানকে ঘরের মধ্যে ধারাল অস্ত্র (গাছি দা) দিয়ে এলোপাতাড়ি কুপিয়ে গুরুতর জখম করে।এ সময় নূরজাহানের চিৎকারে আশপাশের লোকজন এসে তাকে উদ্ধার করে উপজেলা স্বাস্থ্য কমপ্লেক্সে ভর্তি করেন। হাসপাতালে চিকিৎসাধীন অবস্থায় সন্ধ্যার দিকে তার মৃত্যু হয়।মণিরামপুর উপজেলা স্বাস্থ্য কমপ্লেক্সের জরুরি বিভাগের চিকিৎসক ডা. নজরুল ইসলাম বলেন, জরুরি বিভাগে চিকিৎসা দেয়া অবস্থায় নূরজাহানের মৃত্যু হয়। নিহতের বাম পা, দুই বাহুসহ মাথায় কোপের চিহ্ন রয়েছে। অতিরিক্ত রক্তক্ষরণে তার মৃত্যু হয়েছে।মণিরামপুর থানা পুলিশের ওসি (তদন্ত) এসএম এনামুল হক বলেন, জমি নিয়ে বিরোধের জেরে কুপিয়ে হত্যা করেছে তার ভাই আবদুর রহিম। তাকে আটক করা হয়েছে। হত্যার কাজে ব্যবহৃত অস্ত্রটি উদ্ধার করা হয়েছে।মিলন রহমান/এমএএস/এমএস</body>
</article>
