<article>
  <headline>
মাদরাসাছাত্র হত্যায় ২ জনের যাবজ্জীবন
</headline>
  <url>https://www.jagonews24.com/country/news/493175</url>
  <published_at>
</published_at>
  <category>খুন</category>
  <body>জয়পুরহাট সদর উপজেলার ধলাহার আলিয়া মাদরাসার পঞ্চম শ্রেণির ছাত্র নুরুন্নবী হত্যা মামলায় দুইজনের যাবজ্জীবন কারাদণ্ড দিয়েছেন আদালত। একই সঙ্গে তাদের ১০ হাজার টাকা করে জরিমানা অনাদায়ে আরও তিন মাসের কারাদণ্ড দেয়া হয়েছে।বৃহস্পতিবার দুপুরে জয়পুরহাট নারী ও শিশু নির্যাতন দমন ট্রাইব্যুনাল আদালতের বিচারক এ বি এম মাহমুদুল হক এ রায় দেন। দণ্ডপ্রাপ্তরা হলেন সদর উপজেলার আরজী গ্রামের নুর আলম এবং নওগাঁর বদলগাছী উপজেলার গোদাগাড়ী গ্রামের মাহবুব আলম।মামলার বিবরণে জানা যায়, ধলাহার মাদরাসার পঞ্চম শ্রেণির ছাত্র নুরুন্নবী ২০০৭ সালের ২ নভেম্বর রাতে নিখোঁজ হয়। নিখোঁজের পরদিন ৩ নভেম্বর মাদরাসার পেছন থেকে তার মরদেহ উদ্ধার করে পুলিশ। এ ঘটনায় নিহত নুরুন্নবীর বাবা ধলাহার গ্রামের আয়েজ উদ্দীন বাদী হয়ে নুর আলম ও মাহবুব আলমকে আসামি করে ৩ নভেম্বর জয়পুরহাট সদর থানায় মামলা করেন। দীর্ঘ শুনানি শেষে মামলার রায় দেন বিচারক।জয়পুরহাট নারী ও শিশু নির্যাতন দমন ট্রাইব্যুনাল আদালতের পিপি ফিরোজা চৌধুরী বলেন, ধলাহার আলিয়া মাদরাসার পঞ্চম শ্রেণির ছাত্র নুরুন্নবী হত্যা মামলায় দুইজনের যাবজ্জীবন কারাদণ্ড দিয়েছেন আদালত। একই সঙ্গে তাদের ১০ হাজার টাকা করে জরিমানা অনাদায়ে আরও তিন মাসের কারাদণ্ড দেন বিচারক।রাশেদুজ্জামান/এএম/এমকেএইচ</body>
</article>
