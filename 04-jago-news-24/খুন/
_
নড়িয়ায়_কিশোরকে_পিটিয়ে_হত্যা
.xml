<article>
  <headline>
নড়িয়ায় কিশোরকে পিটিয়ে হত্যা
</headline>
  <url>https://www.jagonews24.com/country/news/459161</url>
  <published_at>
</published_at>
  <category>খুন</category>
  <body>শরীয়তপুরের নড়িয়া উপজেলায় দুর্বৃত্তের রডের আঘাতে নাহিদ মীর মালত (১৮) নামে এক কিশোর নিহত হয়েছে। বুধবার সন্ধ্যায় উপজেলার রাজনগর ইউনিয়নের মালতকান্দি গ্রামের মহিষকান্দি উচ্চ বিদ্যালয় মাঠে এ ঘটনা ঘটে।নিহত নাহিদ মীর মালত উপজেলার রাজনগর ইউনিয়নের মালতকান্দি গ্রামের আলী হোসেন মীর মালতের ছেলে।স্থানীয় সূত্রে জানা গেছে, রাজনগর ইউনিয়ন পরিষদের বর্তমান চেয়ারম্যান জাকির হোসেন গাজির সঙ্গে সাবেক চেয়ারম্যান আলীউজ্জামান মীর মালতের দীর্ঘদিন যাবত বিরোধ চলে আসছে। এরই জের ধরে তাদের সমর্থকদের মাঝে একাধিক হামলা, মামলা, হত্যা ও সংঘর্ষের ঘটনা ঘটেছে ।সাবেক চেয়ারম্যান আলীউজ্জামান মীর মালতের সমর্থক নাহিদ মীর মালত। বুধবার সন্ধ্যায় রাজনগর মহিষকান্দি উচ্চ বিদ্যালয় মাঠে নাহিদকে একা পেয়ে রড দিয়ে এলোপাথাড়ি মারধর করে দুর্বৃত্তরা। এ সময় নাহিদের চিৎকার শুনে স্থানীয়রা এগিয়ে এলে হামলাকারীরা পালিয়ে যায়।পরে স্থানীয়রা গুরুতর আহত অবস্থায় নাহিদকে শরীয়তপুর সদর হাসপাতাল নিয়ে গেলে কর্তব্যরত চিকিৎসক মৃত্যু ঘোষণা করেন।বর্তমান চেয়ারম্যান জাকির হোসেন গাজি ও আনোয়ার বেপারীর সমর্থকরা নাহিদকে হত্যা করেছে বলে অভিযোগ নিহত পরিবারের।তবে রাজনগর ইউনিয়ন পরিষদের বর্তমান চেয়ারম্যান জাকির হোসেন গাজি ও সাবেক চেয়ারম্যান আলীউজ্জামান মীর মালতের সঙ্গে যোগাযোগ করা যায়নি।নড়িয়া থানা পুলিশের ভারপ্রাপ্ত কর্মকর্তা (ওসি) একেএম মঞ্জুরুল হক আকন্দ বলেন, রাজনগর ইউনিয়নে দুই গ্রুপের মধ্যে কোন্দল রয়েছে। তারই জেরে এই ঘটনা ঘটতে পারে।ছগির হোসেন/এফএ/এমএস</body>
</article>
