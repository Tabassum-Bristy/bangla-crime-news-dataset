<article>
  <headline>
মিশিগানে বাংলাদেশি ট্যাক্সি চালকের হত্যাকারী গ্রেফতার
</headline>
  <url>https://www.jagonews24.com/probash/article/503680</url>
  <published_at>
</published_at>
  <category>খুন</category>
  <body>যুক্তরাষ্ট্রের মিশিগান অঙ্গরাজ্যের ডেট্রয়েট শহরে সন্ত্রাসীর গুলিতে নিহত বাংলাদেশি জয়নুল ইসলামের হত্যাকারীকে গ্রেফতার করেছে স্থানীয় পুলিশ। ২৪ মে রাত ১টা ৩৮ মিনিটে ট্যাক্সি ক্যাব চালানো অবস্থায় দুষ্কৃতকারী তাকে গুলি করে হত্যা করে বলে ধারণা স্থানীয় পুলিশের।পুলিশের তদন্ত কর্মকর্তা জানান, বুধবার নগরীর লেক পয়েন্ট স্ট্রিট থেকে ৩৫ বছর বয়সী সন্দেহভাজন একজনকে গ্রেফতার করে জেল হাজতে পাঠানো হয়। ট্যাক্সিতে হাতের ছাপ দেখে সন্দেহভাজনই হত্যাকারী বলে ধারণা করছে পুলিশ।জয়নুল পেশায় ট্যাক্সিচালক ছিলেন। ৭ সন্তানের জনক জয়নুলের মৃত্যুতে পরিবারে শোকের মাতম চলছে।এ ঘটনায় মিশিগানে বসবাসরত বাংলাদেশি কমিউনিটিতে শোকের ছায়া নেমে এসেছে। নিহতের পারিবারিক সূত্রে জানা যায়, শুক্রবার রাতে জয়নুল তারাবির নামাজ পড়ে ট্যাক্সি ক্যাব নিয়ে বের হন। তিনি সবশেষ রাত ১২টার দিকে পরিবারের সঙ্গে কথা বলেন। এরপর থেকে তার সঙ্গে আর যোগাযোগ করা যাচ্ছিল না।জয়নুল ইসলামের বাড়ি মৌলভীবাজারের অন্তর্গত বড়লেখা উপজেলার বর্ণি ইউনিয়নের কাজীবন্ধ গ্রামে। তিনি কয়েক বছর থেকে মিশিগানের ডেট্রয়েট সিটিতে স্ত্রী ও সন্তানসহ বসবাস করে আসছিলেন।এ ঘটনায় বাংলাদেশিদের মনে আতঙ্ক বিরাজ করছে। এমন পরিস্থিতিতে সবাইকে সাবধানে চলাচল করার নির্দেশ দিয়েছে ডেট্রয়েট পুলিশ। তাছাড়া এমন ঘটনার শিকার হলে ৯১১ বা (৩১৩) ৫৯৬-২৫৫৫ নম্বরে যোগাযোগ করার অনুরোধ জানিয়েছে তারা।রোববার বাদ জোহর ডেট্রয়েট নগরীর মসজিদুন নূরে জানাজার নামাজ অনুষ্ঠিত হয়। জানাজায় কমিউনিটির সর্বস্তরের হাজার হাজার ধর্মপ্রাণ মানুষ অংশগ্রহণ করেন। অনেকেই বলেছেন এটিই মিশিগানের সর্ববৃহৎ জানাজার নামাজ। এর আগে এত মানুষকে শরিক হতে দেখা যায়নি।প্রচণ্ড বৃষ্টিকে উপেক্ষা করে হাজার হাজার মানুষ বৃষ্টিতে ভিজে জানাজায় শরিক হন। মসজিদের ভেতরে জায়গা না পেয়ে প্রচুর মানুষকে বৃষ্টির মধ্যে মসজিদের বাহিরে দাঁড়িয়ে থাকতে দেখা যায়।এমআরএম/জেআইএম</body>
</article>
