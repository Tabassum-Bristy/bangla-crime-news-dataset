<article>
  <headline>
ভাইয়ের লাঠির আঘাতে প্রবাসী ভাই খুন
</headline>
  <url>https://www.jagonews24.com/country/news/423837</url>
  <published_at>
</published_at>
  <category>খুন</category>
  <body>জমি নিয়ে বিরোধের জের ধরে মাদারীপুরের কালকিনিতে বড় ভাইয়ের লাঠির আঘাতে বাদল আকন (৪০) নামে এক প্রবাসী ভাইয়ের মর্মান্তিক মৃত্যু হয়েছে। বৃহস্পতিবার সকালে উপজেলার ভুরঘাটা এলাকায় এ হত্যার ঘটনা ঘটে। এঘটনার পর থেকে অভিযুক্ত বড় ভাই পলাতক রয়েছে।নিহতের পরিবারের বরাত দিয়ে পুলিশ জানায়, ভুরঘাটা এলাকার সৌদি প্রবাসী বাদল আকনের সঙ্গে তার বড় ভাই নজরুল আকনের দীর্ঘদিন ধরে জমি নিয়ে বিরোধ চলে আসছে। কিছুদিন আগে বাদল আকন সৌদি থেকে ছুটি নিয়ে বাড়িতে আসেন। বৃহস্পতিবার সকালে ওই জমি নিয়েই বাদলের সঙ্গে তার বড় ভাই নজরুলের বাকবিতণ্ডা হয়। একপর্যায়ে নজরুল ক্ষিপ্ত হয়ে তার ভাই বাদল আকনকে লাঠি দিয়ে বেধড়ক মারধর করেন। এতে তিনি গুরুতর আহত হন। পরে স্থানীয়রা আহত বাদলকে উদ্ধার করে গৌরনদীর আশোকাঠি হাসপাতালে নিয়ে গেলে কর্তব্যরত চিকিৎসক তাকে মৃত ঘোষণা করেন। খবর পেয়ে গৌরনদী থানা পুলিশ নিহতের লাশ উদ্ধার করেন।এ বিষয়ে গৌরনদী থানার ওসি (তদন্ত) আফজাল বলেন, পারিবারিক ঘটনা নিয়ে ভাইকে ভাই হত্যা করেছে। আমরা নিহতের লাশ উদ্ধার করেছি। এ বিষয় একটি হত্যা মামলার প্রস্তুতি চলছে। নিহত বাদল পৌর এলাকার ভুরঘাটার গোলাম আলী আকনের ছেলে।এ কে এম নাসিরুল হক/আরএ/আরআইপি</body>
</article>
