<article>
  <headline>
তুচ্ছ ঘটনায় প্রতিপক্ষের হামলায় কলেজছাত্রের মৃত্যু
</headline>
  <url>https://www.jagonews24.com/country/news/328252</url>
  <published_at>
</published_at>
  <category>খুন</category>
  <body>সাভারে তুচ্ছ ঘটনাকে কেন্দ্র করে প্রতিপক্ষের হামলায় হাসান নামে কলেজপড়ুয়া এক শিক্ষার্থীর মৃত্যু হয়েছে।সোমবার রাত সাড়ে ১০টার দিকে সাভারের এনাম মেডিকেল কলেজ হাসপাতালের নিবিড় পর্যবেক্ষণ কেন্দ্রে (আইসিও) চিকিৎসাধীন অবস্থায় মারা যান তিনি।হাসান আশুলিয়ার দক্ষিণ বাইপাইল চাড়ালপাড়া এলাকার হারুন-উর রশিদের ছেলে এবং উত্তরা মাইলস্টোন স্কুল অ্যান্ড কলেজের বাণিজ্য শাখার প্রথম বর্ষের শিক্ষার্থী।এর আগে বিকেল ৪টার দিকে ঢাকা-আরিচা মহাসড়কের সাভারের বিপিএটিসি স্কুল অ্যান্ড কলেজগেট এলাকায় প্রতিপক্ষের হামলায় আহত হন ওই শিক্ষার্থী।হাসানের বন্ধুরা জানায়, বিকেলের দিকে হাসানসহ পাঁচ বন্ধু মিলে বিপিএটিসি স্কুল অ্যান্ড কলেজ এলাকায় বেড়াতে যান। ঘটনাস্থলে হাসানের পূর্বপরিচিত এক যুবকের সঙ্গে দেখা হলে সে কোনো এক বিষয় নিয়ে তর্কে জড়িয়ে পড়ে। এক পর্যায়ে হাসান ও ওই যুবক সংঘর্ষে জড়িয়ে পড়লে অজ্ঞাত পরিচয়ের ওই যুবকের সঙ্গে থাকা আরও কয়েকজন যুবক এসে মারামারিতে লিপ্ত হয়। এতে হাসান গুরুত্বর আহত হলে দ্রুত উদ্ধার করে এনাম মেডিকেলে নিয়ে যাওয়া হয়। সেখানে চিকিৎসাধীন অবস্থায় রাত সাড়ে ১০টার দিকে হাসান মারা যান।সাভার মডেল থানার ওসি মহাসিনুল কাদির জানান, খবর পেয়ে হাসপাতালে ছুটে যান তিনি। ঘটনার সঙ্গে কারা জড়িত এবং কী বিষয় নিয়ে বিরোধ তা খতিয়ে দেখা হচ্ছে।জড়িতদের বিরুদ্ধে আইনগত ব্যবস্থা নেয়া হবে বলেও জানান তিনি।আল-মামুন/বিএ</body>
</article>
