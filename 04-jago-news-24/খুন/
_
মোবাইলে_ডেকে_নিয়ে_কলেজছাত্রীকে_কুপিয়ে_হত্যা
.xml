<article>
  <headline>
মোবাইলে ডেকে নিয়ে কলেজছাত্রীকে কুপিয়ে হত্যা
</headline>
  <url>https://www.jagonews24.com/country/news/479307</url>
  <published_at>
</published_at>
  <category>খুন</category>
  <body>ঝালকাঠির নলছিটিতে বেনজির জাহান মুক্তা (১৯) নামে এক কলেজছাত্রীকে বাড়ি থেকে ডেকে নিয়ে কুপিয়ে হত্যা করেছে দুর্বৃত্তরা। সোমবার দুপুর আড়াইটার দিকে উপজেলার বারইকরণ কাপুড়িয়া বাড়ির সামনে এ ঘটনা ঘটে।নিহত বেনজির জাহান মুক্তা ঝালকাঠি সরকারি মহিলা কলেজের বিএ প্রথম বর্ষের ছাত্রী। তিনি বারইকরণ গ্রামের অবসরপ্রাপ্ত শিক্ষক জাহাঙ্গীর হাওলাদারের মেয়ে।পুলিশ ও নিহতের স্বজনরা জানায়, দুপুরে কলেজ থেকে বাড়ি ফেরেন মুক্তা। এরপর তাকে মোবাইল ফোনে বাড়ির বাইরে ডেকে নিয়ে দুর্বৃত্তরা এলোপাতাড়ি কুপিয়ে পালিয়ে যায়। গুরুতর আহত অবস্থায় স্থানীয়রা তাকে উদ্ধার করে ঝালকাঠি সদর হাসপাতালে নেয়ার পথে কলেজ খেয়াঘাট এলাকায় তার মৃত্যু হয়। নিহত কলেজছাত্রীর মোবাইল ফোন ঘটনাস্থল থেকে উদ্ধার করেছে পুলিশ। মরদেহটি ময়নাতদন্তের জন্য ঝালকাঠি সদর হাসপাতাল মর্গে পাঠানো হয়েছে। নলছিটি থানা পুলিশের উপ-পরিদর্শক (এসআই) মো. সোলায়মান জানান, নিহতের গলায়, হাতে এবং শরীরের বিভিন্ন স্থানে ধারালো অস্ত্রের আঘাত রয়েছে। অতিরিক্ত রক্তক্ষরণের কারণে তার মৃত্যু হয়েছে বলে প্রাথমিকভাবে সুরতহাল রিপোর্টে পাওয়া গেছে।আতিকুর রহমান/আরএআর/এমএস</body>
</article>
