<article>
  <headline>
ময়লা ফেলা নিয়ে ঝামেলায় প্রাণ গেল লিটনের
</headline>
  <url>https://www.jagonews24.com/country/news/451972</url>
  <published_at>
</published_at>
  <category>খুন</category>
  <body>রাজশাহী নগরীতে ফুপাতো ভাইদের মারধরে আহত মনিরুল ইসলাম লিটন মারা গেছেন। মঙ্গলবার দিবাগত রাত আড়াইটার দিকে রাজশাহী মেডিকেল কলেজ (রামেক) হাসপাতালে মারা যান তিনি।নিহত মনিরুল ইসলাম লিটন নগরীর রামচন্দ্রপুর বাসার রোড এলাকার মৃত মোত্তালেব হোসেনের ছেলে। তিনি একটি বেসরকারি প্রতিষ্ঠানের কর্মী ছিলেন।রামেক হাসপাতাল মর্গে ময়নাতদন্ত শেষে দুপুরের পর মরদেহ নিয়ে গেছেন স্বজনরা। এ ঘটনায় বুধবার দুপুরে নিহতের ছোট ভাই আমিনুল ইসলাম রঞ্জু ৯ জনকে আসামি করে নগরীর বোয়ালিয়া মডেল থানায় মামলা দায়ের করেছেন।এরই মধ্যে তিন আসামিকে গ্রেফকতার করেছে পুলিশ। এরা হলেন- একই এলাকার বাসিন্দা আমিনুল হকের ছেলে মাহমুদুল হক (৪৫), মাইনুল হকের স্ত্রী রিক্তা বেগম (৩২) এবং মুজাহিদুল হকের স্ত্রী রোখসানা পারভীন (৪৫)।নিহতের স্বজনরা জানিয়েছেন- তুচ্ছ ঘটনাকে কেন্দ্র করে সোমবার সন্ধ্যায় লিটনকে বেদম মারপিট করেন নিকট আত্মীয়রা। নগর স্বাস্থ্য কেন্দ্রে প্রাথমিক চিকিৎসা নিয়ে রাতেই বাসায় ফেরেন তিনি।মঙ্গলবার সন্ধ্যার পর থেকে তার শারীরিক অবস্থার অবনতি হয়। এরপর মধ্যরাতে দ্রুত তাকে রামেক হাসপাতালে নেয়া হয়। হাসপাতালের জরুরি বিভাগ থেকে নেয়া হয় হৃদরোগ ওয়ার্ডে। পরে সেখানকার দায়িত্বরত চিকিৎসক লিটনকে মৃত ঘোষণা করেন।মামলার বাদী আমিনুল ইসলাম রঞ্জু জানিয়েছেন, তাদের বাড়ির চলাফেরার রাস্তায় তাদের নিকটাত্মীয় মাহমুদুল হক ও তার ভাইয়েরা ময়লা ফেলতেন। এনিয়ে তাদের সঙ্গে লিটনের বাকবিতণ্ডা হয়। মাহমুদুল ও তার ভাইয়ের মিলে লিটনকে মারধর করেন। এতেই তার মৃত্যু হয়েছে।মামলার তদন্তকারী কর্মকর্তা ও বোয়ালিয়া মডেল থানা পুলিশের পরিদর্শক (তদন্ত) নিত্যপদ দাস বলেন, অভিযোগ পেয়ে তিনজনকে পুলিশ হেফাজতে নেয়া হয়। মামলা দায়েরের পর তাদের গ্রেফতার দেখিয়ে আদালতের মাধ্যমে জেলহাজতে পাঠানো হয়েছে। বাকি আসামিদের গ্রেফতারের চেষ্টা চলছে।ফেরদৌস সিদ্দিকী/আরএআর/জেআইএম</body>
</article>
