<article>
  <headline>
খুনের পর তাবলীগ জামাতে : অতঃপর শ্রীঘরে
</headline>
  <url>https://www.jagonews24.com/national/news/428592</url>
  <published_at>
</published_at>
  <category>খুন</category>
  <body> পরিকল্পনা ছিল সুদূরপ্রসারী। কাকপক্ষীও যেন টের না পায়। সবকিছু ছিল যেন পরিকল্পনা মাফিক। খুন করে তাবলীগে গিয়েও রক্ষা মেলেনি। সবকিছু ভেস্তে দিয়ে ডিএমপির গোয়েন্দা (পশ্চিম) বিভাগ খুনিদের গ্রেফতার করে পাঠান শ্রীঘরে।ফিরোজ কবীর (৩১) পেশায় গাড়ি চালক। অন্যের গাড়ি ভাড়ায় চালানোই তার কাজ। চলতি বছরের ১৯ ফেব্রুয়ারি ঢাকা মেট্রো চ-১১-৯৩২৬ নোয়া মাইক্রোবাস নিয়ে তিনি নিখোঁজ হন।নিখোঁজের প্রায় মাসখানেক পর ওই গাড়ির মালিক ফিরোজের নামে মোহাম্মদপুর থানায় চুরির মামলা করেন। থানা পুলিশের পাশাপাশি ডিবি পশ্চিম বিভাগের একটি দল ওই মামলাটির তদন্ত শুরু করে। তদন্তে বেরিয়ে আসে সব তথ্য।গোয়েন্দা পুলিশ জানতে পারে, ফিরোজের নিখোঁজের দিন অর্থাৎ ১৯ ফেব্রুয়ারি সাদেক ও সুজন নামের দুই যুবক টঙ্গী থেকে কক্সবাজার যাওয়ার উদ্দেশ্যে তার মাইক্রোবাসটি ভাড়া করে। ওই দুইজন আরও দুইজন মেয়েকে নিয়ে বেলা ১১টায় টঙ্গী থেকে বের হয়ে রাত ১০টায় চকোরিয়া বাস স্ট্যান্ডে পৌঁছায়।সেখান থেকে নবী হোসেন ওরফে পুতিয়া ও মফিজুর রহমান নামে আরও দুইজন ওই গাড়িতে ওঠে। এরপর তারা মেয়ে দুইজনকে নবী হোসেনের এক আত্মীয়ের বাড়িতে নামিয়ে দেয়। সেখান থেকে তারা কক্সবাজারের উদ্দেশ্যে রওয়ানা দেয়। প্রায় ১০ কিলোমিটার যাবার পর গাড়িতে থাকা মফিজ কৌশলে তার মাথায় থাকা টুপি রাস্তায় ফেলে দেয়। টুপি আনার জন্য ড্রাইভার ফিরোজ গাড়ি থামায় এবং মফিজ টুপি আনতে যায়।সেই সময় ড্রাইভারের পেছনে বসে থাকা নবী হোসেন ফিরোজের গলায় গামছা দিয়ে প্যাচ দেয়। সাদেক ও সুজন তার হাত পা চেপে ধরে। মফিজ এসে ড্রাইভার ফিরোজের পেটে চাকু মেরে মৃত্যু নিশ্চিত করে। এরপর মফিজ গাড়িটি চালিয়ে কক্সবাজারের দিকে না যেয়ে পুনরায় চকোরিয়ার দিকে ফিরে আসে। কক্সবাজার ঢাকা হাইওয়ের কোটাখালি হাঁসেরদীঘি নামক স্থানে ড্রাইভার ফিরোজের মরদেহ ফেলে দেয়।এরপর মফিজ গাড়িটি চকোরিয়ায় নিয়ে এসে নবী হোসেনের কাছে রেখে দেয়। সাদেক ও সুজন আবার ঢাকায় ফিরে আসে। এই ঘটনায় চকোরিয়া থানায় অজ্ঞাতনামা আসামির বিরুদ্ধে একটি হত্যা মামলা করা হয়।ডিএমপির গোয়েন্দা পশ্চিম বিভাগ মামলাটি তদন্ত করতে গিয়ে প্রথমে অর্থাৎ গত ৩০ এপ্রিল গাজীপুরের হোতাপাড়া এলাকা থেকে সাদেককে গ্রেফতার করে। সাদেকের সূত্র ধরে গত ৭ মে, কুমিল্লার ইপিজেড এলাকা থেকে মো. সুজন মিয়াকে গ্রেফতার করে।সর্বশেষ সুজনের দেয়া তথ্যমতে গত ১৯ মে ঢাকার কেরানীগঞ্জের আলমনগর জামে মসজিদে তাবলীগ জামায়াতের চিল্লা থেকে গ্রেফতার করা হয় এই নৃশংস হত্যাণ্ডের মূল হোতা মফিজুর রহমানকে। মফিজের দেয়া তথ্যমতে গোয়েন্দা পুলিশ চকোরিয়ায় অভিযান পরিচালনা করে তাদের দলের অপর অভিযুক্ত মো. নবী হোসেন ওরফে পুতিয়াকে গ্রেফতার করে। তার হেফাজত হতে গোয়েন্দা পুলিশ উদ্ধার করে সেই নোয়া মাইক্রোবাসটি।বিষয়টি নিশ্চিত করে ডিএমপির মিডিয়া অ্যান্ড পাবলিক রিলেশন্স বিভাগের উপ-কমিশনার (ডিসি) মাসুদুর রহমান জানান, এ ঘটনায় গ্রেফতার সাদেক ও সুজন নিজেদের সম্পৃক্ততা এবং মফিজ ও নবী হোসেন ওরফে পুতিয়া জড়িত থাকার কথা স্বীকার করে আদালতে জবানবন্দি দিয়েছেন।জেইউ/এমআরএম</body>
</article>
