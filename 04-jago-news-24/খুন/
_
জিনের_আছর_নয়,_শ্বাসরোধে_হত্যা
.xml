<article>
  <headline>
জিনের আছর নয়, শ্বাসরোধে হত্যা
</headline>
  <url>https://www.jagonews24.com/country/news/329737</url>
  <published_at>
</published_at>
  <category>খুন</category>
  <body>পঞ্চগড়ে কথিত জিনের আক্রমণে চার বছরের শিশু আশামনির ক্ষতবিক্ষত মরদেহ উদ্ধারের চাঞ্চল্যকর ঘটনায় এক নারীসহ তিনজনকে গ্রেফতার করা হয়েছে। বুধবার সকালে তাদের আদালতে হাজির করে ৭ দিনের রিমান্ড আবেদন করে পুলিশ। আদালত দুইজনের ৩ দিন করে রিমান্ড মঞ্জুর করেন।গত ১৬ মে দুপুরে নিখোঁজ হয় শহরের তুলার ডাঙ্গা মহল্লার আশরাফুল ইসলামের একমাত্র মেয়ে আশামনি। পরদিন বিকেলে প্রতিবেশী জাহাঙ্গীরের বাড়ি থেকে ক্ষতবিক্ষত অবস্থায় শিশুটির মরদেহ উদ্ধার করা হয়। প্রকৃত ঘটনা আড়াল করতে দোষিরা ঘটনাটি জিনের কাণ্ড বলে চালিয়ে দেওয়ার চেষ্টা করে।২১ আগস্ট সোমবার ময়নাতদন্ত রিপোর্ট হাতে পেয়ে শিশুটিকে শ্বাসরোধ করে হত্যার বিষয়টি নিশ্চিত হয় পুলিশ। এরপর রাতেই রাতে শিশুটির বাবা আশরাফুল ইসলাম বাদী হয়ে প্রতিবেশী জাহাঙ্গীর (৪৮), তার ছেলে সাজু (১৪) এবং জাহেদা বেগমসহ (৫০) ৫ জনকে আসামি করে একটি হত্যা মামলা করেন।পরদিন মঙ্গলবার সকালে জাহাঙ্গীর, সাজু এবং জাহেদাকে গ্রেফতার করে পুলিশ। তবে অন্য দুই আসামি পলাতক রয়েছে বলে পুলিশ জানায়। বুধবার আসামিদের আদালতে হাজির করলে আদালত জাহাঙ্গীর ও সাজুর তিন দিন করে রিমান্ড মঞ্জুর করেন।মামলার তদন্তকারি কর্মকর্তা এসআই জাকারিয়া হোসেন বলেন, ময়নাতদন্ত রিপোর্ট হাতে পাওয়ার পর তার বাবা বাদী হয়ে ৫ জনকে আসামি করে হত্যা মামলা করেন। মামলার পরপরই তিনজনকে গ্রেফতার করা হয়। প্রত্যেকের ৭ দিন করে রিমান্ড আবেদন করলে আদালত দুই জনের তিন দিন করে রিমান্ড মঞ্জুর করেন। অন্য আসামিরা পলাতক রয়েছেন।সদর থানা পুলিশের ভারপ্রাপ্ত কর্মকর্তা (ওসি) রবিউল হাসান সরকার বলেন, ঘটনার পর একটি ইউডি মামলা রুজু করা হয়। ময়নাতদন্ত ছাড়াই শিশুটির মরদেহ নিতে পরিবারসহ বিভিন্ন মহলের চাপ ছিল। কিন্তু আমরা ময়নাতদন্ত ছাড়া মরদেহ দিতে রাজি হয়নি। ময়নাতদন্তে রিপোর্টে শ্বাসরোধ করে হত্যার বিষয়টি নিশ্চিত হওয়ার পর শিশুটির বাবা বাদী হয়ে একটি হত্যা মামলা দায়ের করেন।সদর সার্কেলের সহকারী পুলিশ সুপার সুদর্শন রায় বলেন, ঘটনার পর কারও প্রতি শিশুটির পরিবারের কোনো অভিযোগ ছিল না। তারা সবাই বলেছেন এটা অবশ্যই জিনের কান্ড। এজন্য ওই সময় মামলা করা যায়নি। আমরা বলেছিলাম, ময়নাতদন্তের রিপোর্টের পর প্রয়োজনে মামলা করা হবে।সফিকুল আলম/এফএ/জেআইএম</body>
</article>
