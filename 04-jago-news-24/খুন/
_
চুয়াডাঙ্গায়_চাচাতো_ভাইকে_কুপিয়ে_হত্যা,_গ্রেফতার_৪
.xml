<article>
  <headline>
চুয়াডাঙ্গায় চাচাতো ভাইকে কুপিয়ে হত্যা, গ্রেফতার ৪
</headline>
  <url>https://www.jagonews24.com/country/news/438328</url>
  <published_at>
</published_at>
  <category>খুন</category>
  <body>চুয়াডাঙ্গার জীবননগর উপজেলার কন্দর্পপুর গ্রামে জমি নিয়ে বিরোধের জেরে গিয়াস উদ্দীনকে (৪৪) কুপিয়ে হত্যা করেছে চাচাতো ভাই আনোয়ারসহ তার লোকজন।এ সময় নিহত গিয়াসের স্ত্রী রহিমা খাতুন ও ভাই আমিনুল ইসলাম গুরুতর আহত হন। ঘটনার চারদিন পর রোববার ভোরে চিকিৎসাধীন অবস্থায় মারা যান গিয়াস। নিহত গিয়াস উদ্দীন কন্দর্পপুর গ্রামের মৃত জয়নাল আবেদীনের ছেলে।জীবননগর থানা পুলিশের এসআই সিরাজুল ইসলাম জানান, গত বুধবার দুপুরে জমি নিয়ে গিয়াস উদ্দীনের সঙ্গে চাচাতো ভাই আনোয়ারের কথা কাটাকাটি হয়। একপর্যায়ে আনোয়ারসহ ৮-৯ জন গিয়াসউদ্দীন, তার স্ত্রী রহিমা খাতুন, ভাই আমিনুল ইসলামকে হাসুয়া দিয়ে কুপিয়ে গুরুতর আহত করে।তাদের উদ্ধার করে জীবননগর স্বাস্থ্য কমপ্লেক্সে ভর্তি করে স্থানীয়রা। গিয়াস উদ্দীনের অবস্থার অবনতি হলে বৃহস্পতিবার রাতে ঢাকা মেডিকেল কলেজ হাসপাতালে ভর্তি করা হয়। রোববার ভোরে চিকিৎসাধীন অবস্থায় তার মৃত্যু হয়।এর আগে বৃহস্পতিবার রাতে নিহতের ভাই আমিনুল ইসলাম বাদী হয়ে জীবননগর থানায় আনোয়ারসহ আটজনের নামে মামলা করেন। এ ঘটনায় জাহাঙ্গীর হোসেন, জিহাদ উদ্দীন, আমিনুল ও দুদুলকে গ্রেফতার করেছে পুলিশ।জীবননগর থানা পুলিশের ওসি মাহমুদুর রহমান বলেন, গিয়াস উদ্দীনকে কুপিয়ে হত্যার ঘটনায় চারজনকে গ্রেফতার করা হয়েছে। অন্যদের ধরতে পুলিশি অভিযান অব্যাহত রয়েছে।সালাউদ্দিন কাজল/এএম/জেআইএম</body>
</article>
