<article>
  <headline>
নবীনগরে দুই পক্ষের সংঘর্ষে নিহত ১
</headline>
  <url>https://www.jagonews24.com/country/news/419431</url>
  <published_at>
</published_at>
  <category>খুন</category>
  <body>ব্রাহ্মণবাড়িয়ার নবীনগর উপজেলায় দুই পক্ষের সংঘর্ষে আবদুল মান্নান (৪৫) নামে এক ব্যক্তি নিহত হয়েছেন। বুধবার বিকেলে উপজেলার কৃষ্ণনগর ইউনিয়নের গাজিরকান্দি গ্রামে এ ঘটনা ঘটে। নিহত মান্নান ওই গ্রামের মৃত মদন মিয়ার ছেলে। এ ঘটনায় উভয় পক্ষের অন্তত পাঁচজন আহত হয়েছেন।স্থানীয় সূত্রে জানা গেছে, গতকাল মঙ্গলবার গাজিরকান্দি গ্রামের উত্তরপাড়া মহল্লার মোজাম্মেল নামে এক যুবক দক্ষিণপাড়া মহল্লার এক ছাত্রীকে রাস্তায় অশ্লীল ভঙ্গিতে হাত নাড়ান।এ ঘটনায় তাৎক্ষণিকভাবে ওই ছাত্রীর মামা স্বপন মিয়া মোজাম্মেল ও তার এক সহযোগীকে বকাঝকা করেন। বুধবার দুপুরে স্বপন কয়েকজনকে সঙ্গে নিয়ে মাটি কাটার জন্য উত্তরপাড়া মহল্লায় গেলে মোজাম্মেল ও তার সহযোগীরা স্বপনকে তাড়া করে।বিকেল সাড়ে ৪টার দিকে উভয় পক্ষের মধ্যে সংঘর্ষ বাধে। এতে আবদুল মান্নান নিহত হন। এ ঘটনায় আরও পাঁচজন আহত হয়েছেন।নবীনগর থানা পুলিশের পরিদর্শক (তদন্ত) রাজু আহমেদ সংঘর্ষের বিষয়টি নিশ্চিত করে জাগো নিউজকে বলেন, সংঘর্ষ চলাকালে আবদুল মান্নান ঘটনাস্থলে দাঁড়িয়ে ছিলেন। পরে তিনি অসুস্থতাবোধ করলে তাকে বাড়ি নিয়ে গিয়ে মাথায় পানি ঢালার সময় তার মৃত্যু হয়। আমরা মরদেহটি ময়নাতদন্তের জন্য নিয়ে এসেছি। ময়নাতদন্ত প্রতিবেদন পেলে মৃত্যুর সঠিক কারণ জানা যাবে।আজিজুল সঞ্চয়/এএম/জেআইএম</body>
</article>
