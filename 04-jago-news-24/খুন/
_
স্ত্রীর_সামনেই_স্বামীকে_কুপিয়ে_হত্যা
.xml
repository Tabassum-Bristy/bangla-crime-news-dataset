<article>
  <headline>
স্ত্রীর সামনেই স্বামীকে কুপিয়ে হত্যা
</headline>
  <url>https://www.jagonews24.com/country/news/325423</url>
  <published_at>
</published_at>
  <category>খুন</category>
  <body>নরসিংদীর চিনিশপুরে শ্বশুরবাড়িতে বেড়াতে এসে স্ত্রীর সামনেই স্বামীকে কুপিয়ে হত্যা করেছে দুর্বৃত্তরা। বুধবার রাত সাড়ে ১১টার দিকে সদর উপজেলার চিনিশপুর কালিবাড়ির কাছে এ ঘটনা ঘটে।নিহত সুজন সাহা (৩৪) ঢাকা পীরের বাগ এলাকার বিমল সাহার ছেলে। স্ত্রীর পরকীয়ার জের ধরে এ হত্যাকাণ্ড সংগঠিত হয়েছে বলে দাবি করেছেন নিহতের স্বজনরা।নিহতের বড় বোন সীমা সাহা জানিয়েছেন, প্রায় ৫ মাস পূর্বে নরসিংদীর রাজাদী এলাকার কাশীনাথ সাহার মেয়ে অদিতি সাহাকে বিয়ে করে সুজন। বিয়ের পর থেকেই অদিতি শাশুড়ীর মোবাইল নিয়ে দীর্ঘ সময় সবার আড়ালে গিয়ে কথা বলত।এরপর সুজন স্ত্রীকে একটি মোবাইল কিনে দিলে বাথরুমে ঢুকে ঘণ্টার পর ঘণ্টা কথা বলত অদিতি। এতে বাড়ির সবাই বিরক্ত হয়ে তার কাছ থেকে মোবাইল নিয়ে যান। এ নিয়ে স্বামী-শাশুড়ীর সঙ্গে মনোমালিন্য হয় তার।বুধবার অদিতি নিজের গহনা ও সকল কাপড়-চোপড় নিয়ে মনসা পূজার নাম করে বাবার বাড়ি উদ্দেশ্যে বেরিয়ে আসে। পরে বাধ্য হয়ে সুজন তাকে নিয়ে বাবার বাড়িতে আসেন। রাতে ট্রেন থেকে নেমে সাড়ে ১১টার দিকে রিকশাযোগে রজাদী যাবার পথে চিনিশপুর কালি বাড়ির অদূরে কতিপয় দুর্বৃত্ত তাদের পথরোধ করে।অদিতিকে ছেড়ে দিয়ে স্বামী সুজনকে এলোপাথারী কুপিয়ে মুমূর্ষু অবস্থায় ফেলে রেখে যায় তারা। তার চিৎকারে পথচারী ও পার্শ্ববর্তী কালি বাড়ির লোকজন দৌড়ে এসে সদর হাসপাতালে নিয়ে গেলে কর্তব্যরত ডাক্তার তাকে মৃত ঘোষণা করেন।এ ব্যপারে সহকারী পুলিশ সুপার শাহরিয়ার আলম জানিয়েছেন, ঘটনাস্থলে পুলিশ পাঠানো হয়েছে। তবে থানা পুলিশ এ ঘটনার কিছুই জানে না বলে দাবি করেন তিনি।সঞ্জিত সাহা/এফএ/আরআইপি</body>
</article>
