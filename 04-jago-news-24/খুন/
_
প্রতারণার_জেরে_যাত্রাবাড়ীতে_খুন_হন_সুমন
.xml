<article>
  <headline>
প্রতারণার জেরে যাত্রাবাড়ীতে খুন হন সুমন
</headline>
  <url>https://www.jagonews24.com/national/news/416111</url>
  <published_at>
</published_at>
  <category>খুন</category>
  <body>ইসলামিক নিউজ অনলাইনে চাকরি দেয়ার কথা বলে ফয়সাল আহমেদ নামে এক যুবকের কাছ থেকে ৪/৫ লাখ টাকা নেন নিউজ পোর্টালটির এডিটর সুমন শিকদার। কিন্তু চাকরি না দেয়ায় ফয়সাল টাকা ফেরত চাইলে টালবাহানা শুরু করেন সুমন। এ কারণে সুমনকে পরিকল্পিতভাবে শ্বাসরোধ করে হত্যা করে ফয়সাল।ওই ঘটনায় মূল পরিকল্পনাকারী ফয়সাল আহমেদ ও জহিরুল ইসলাম জনি নামে দু’জনকে রোববার রাতে রাজধানীর যাত্রাবাড়ী এলাকা থেকে গ্রেফতার করে ঢাকা মহানগর গোয়েন্দা পুলিশের (ডিবি) পূর্ব বিভাগের একটি দল।এরপর সোমবার দুপুরে ডিএমপি মিডিয়া সেন্টারে আয়োজিত এক সংবাদ সম্মেলনে এসব তথ্য জানান ডিএমপির গোয়েন্দা বিভাগের (ডিবি) যুগ্ম কমিশনার আব্দুল বাতেন।এর আগে গত ৯ মার্চ রাতে যাত্রাবাড়ী থানা পুলিশ উত্তর যাত্রাবাড়ীর ৩১ শহীদ ফারুক রোডের একটি বাসা থেকে হাত-পা বাঁধা ও মুখে স্কচটেপ পেঁচানো অবস্থায় সুমনের মৃতদেহ উদ্ধার করে।পুলিশ জানায়, সুমন শিকদার নারায়ণগঞ্জের রূপগঞ্জের রূপসী গ্রামের রহমান শিকদারের ছেলে ও ইসলামিক নিউজ বিডি নামের একটি অনলাইন পোর্টালের সাংবাদিক ছিলেন।সংবাদ সম্মেলনে আব্দুল বাতেন বলেন, ঘটনার তদন্তে জানা গেছে, সুমন শিদকার বিভিন্ন প্রতিষ্ঠান ও সিএনজি অটো রিকশা থেকে ইলেক্ট্রনিক মিডিয়ার ভয়ভীতি দেখিয়ে চাঁদা দাবি করতো। তিনি সুমন ফয়সালকে নিজের পোর্টালে লভ্যাংশসহ চাকরি দেয়ার কথা বলে ৪/৫ লাখ টাকা হাতিয়ে নেন। পরে লভ্যাংশ তো দূরের কথা চাকরি না দেয়ায় তাদের মধ্যে শত্রুতার সৃষ্টি হয়। ফয়সাল পাওনা টাকা দাবি করলে সুমন টালবাহানা শুরু করে। এ অবস্থায় টাকা না পেয়ে সুমনকে হত্যার পরিকল্পনা করে ফয়সাল।ফয়সাল অপর গ্রেফতারকৃত জনির সঙ্গে যোগসাজশ করে গত ৭ মার্চ সুমনের অফিসে যান। সেখানে চায়ের সঙ্গে ঘুমের ওষুধ মিশিয়ে দেয়া হয়। চা পান করে সুমন ঘুমিয়ে পড়লে ফয়সাল ও জনি প্রথমে তাকে শ্বাসরোধ ও পরে মুখে স্কচটেপ পেঁচিয়ে হত্যা নিশ্চিত করে। এরপর মরদেহ খাটের নিচে রেখে কম্পিউটার ও মোটরসাইকেল নিয়ে পালিয়ে যায়।পরদিন সন্ধ্যায় পুলিশ সুমনের মরদেহ উদ্ধার করে এবং যাত্রাবাড়ী থানায় একটি মামলা দায়ের করা হয়। ওই মামলায় রোববার (১৮ মার্চ) ফয়সাল ও জনিকে গ্রেফতার করে ডিবি পুলিশ। আজই (সোমবার) তাদের আদালতে পাঠিয়ে রিমান্ড চাওয়া হবে বলে জানান ডিবি কর্মকর্তা আব্দুল বাতেন।জেইউ/এমএমজেড/জেআইএম</body>
</article>
