<article>
  <headline>
মাগুরায় আধিপত্য বিস্তার নিয়ে একজনকে কুপিয়ে হত্যা
</headline>
  <url>https://www.jagonews24.com/country/news/472998</url>
  <published_at>
</published_at>
  <category>খুন</category>
  <body>মাগুরায় পূর্বশত্রুতার জের ধরে রশিদ লস্কর (৪৫) নামে একজনকে কুপিয়ে হত্যা করেছে দুর্বৃত্তরা। বুধবার রাতে মাগুরা-ঝিনাইদহ সড়কের সাইনবোর্ড এলাকায় এ ঘটনা ঘটেছে। নিহত রশিদ লস্কর শালিখা উপজেলার গজদূর্বা এলাকার জাবেদ লস্করের ছেলে।মাগুরার অতিরিক্ত পুলিশ সুপার তারিকুল ইসলাম জানান, গজদূর্বা এলাকায় আধিপত্য বিস্তারকে কেন্দ্র করে প্রতিপক্ষের লোকজনের সঙ্গে রশিদ লস্করের দীর্ঘদিন ধরে বিরোধ চলছিল। এ সূত্র ধরে বুধবার রাত সাড়ে ৮টার দিকে কাশিনাথপুর সাইনবোর্ড এলাকায় রশিদ লস্করকে ছুরি ও চাপাতি দিয়ে কুপিয়ে মারাত্মক জখম করে ফেলে রেখে যায় দুবৃত্তরা। পরে এলাকাবাসী তাকে উদ্ধার করে মাগুরা সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।এলাকাবাসী ও পরিবারের পক্ষ থেকে জানানো হয়, শালিখা উপজেলার গজদূর্বা গ্রামে দুই দশকের বেশি সময় ধরে দুদল গ্রামবাসীর মধ্যে একের পর এক সংঘর্ষ, বাড়িঘর ভাঙচুর ও লুটপাটের ঘটনা ঘটে আসছে। এ সংঘর্ষে ইতিপূর্বে একাধিক হত্যাকাণ্ড ঘটেছে। পঙ্গুত্ববরণ করেছেন অনেকে। যে কারণে রশিদ লস্কর কয়েক বছর আগে থেকে নিজ গ্রাম ছেড়ে মাগুরা সদরের কাশিনাথপুর এলাকায় পরিবার নিয়ে বসবাস করছিলেন। তবে কিছু দিন ধরে তাকে হুমকি-ধমকি দিয়ে আসছিল দুবৃত্তরা। প্রতিপক্ষরাই এ ঘটনা ঘটিয়েছে বলে পরিবারের দাবি।এ ঘটনায় সংশ্লিষ্ট থানায় একটি মামলা হয়েছে। তবে এ সংবাদ লেখা পর্যন্ত পুলিশ কাউকে আটক করতে পারেনি।মো. আরাফাত হোসেন/বিএ</body>
</article>
