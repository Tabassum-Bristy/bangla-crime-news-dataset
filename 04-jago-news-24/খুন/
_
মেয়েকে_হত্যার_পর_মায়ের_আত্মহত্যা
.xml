<article>
  <headline>
মেয়েকে হত্যার পর মায়ের আত্মহত্যা
</headline>
  <url>https://www.jagonews24.com/country/news/329425</url>
  <published_at>
</published_at>
  <category>খুন</category>
  <body>বগুড়ার সোনাতলা উপজেলায় খাতিজা খাতুন (১০ মাস) নামে এক শিশুকে শ্বাসরোধ করে হত্যার পর গলায় ওড়না পেঁচিয়ে আত্মহত্যা করেছেন মা আজিজা বেগম (২২)। বুধবার সন্ধ্যায় সোনাতলা পৌরসভার কামারপাড়া গ্রামে এ ঘটনা ঘটে।স্থানীয় সূত্রে জানা গেছে, সোনাতলা পৌরসভার কামারপাড়া গ্রামের কালু শেখের মেয়ের সঙ্গে প্রায় ৩ বছর আগে পার্শ্ববর্তী একই গ্রামের দিনমজুর রহিম শেখের বিয়ে হয়। ১০ মাস আগে জমজ ২ কন্যা সন্তান জন্ম দেন আজিজা বেগম। বাবা-মা বাড়িতে না থাকায় স্বামী সন্তানদের নিয়ে বাবার বাড়িতে থাকতেন ওই গৃহবধূ। বুধবার বড় মেয়ে খাদিজাকে শ্বাসরোধ করে হত্যার পর গলায় ওড়না পেঁচিয়ে আত্মহত্যা করেন তিনি। এ সময় ছোট মেয়ে রহিমা খাতুন ওই ঘরেই কাঁদছিল। ছোট মেয়ের কান্না শুনে প্রতিবেশী ও পরিবারের লোকজন বিষয়টি টের পায়। পরে পুলিশে খবর দেয়া হয়। খবর পেয়ে সোনাতলা থানা পুলিশ ঘটনাস্থলে পৌঁছে দুইজনের মরদেহ উদ্ধার করে।স্থানীয়রা জানান, পুত্র সন্তান না হওয়ায় স্বামী-স্ত্রীর মধ্যে মাঝে মধ্যে ঝগড়া হতো। এ কারণে ঘটনাটি ঘটতে পারে।পুলিশ জানায়, মরদেহের সুরতহাল রিপোর্ট তৈরি করে বগুড়া শহীদ জিয়াউর রহমান মেডিকেল কলেজ হাসপাতালের মর্গে প্রেরন করা হয়েছে। আজিজার স্বামী দিনমজুর রহিম শেখের সন্ধান মেলেনি। তার সঙ্গে কথা বললে ঘটনার রহস্য জানা যাবে।সোনাতলা থানা পুলিশের ভারপ্রাপ্ত কর্মকর্তা (ওসি) শরিফুল ইসলাম ঘটনার সত্যতা নিশ্চিত করে বলেন, ঘটনাস্থলে পুলিশ পাঠানো হয়েছে। এ ব্যাপারে মামলা হবে।আরএআর/জেআই্এম</body>
</article>
