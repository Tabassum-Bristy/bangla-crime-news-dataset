<article>
  <headline>
ঝালকাঠিতে শিশুকে গলা কেটে হত্যার ঘটনায় মামলা
</headline>
  <url>https://www.jagonews24.com/country/news/436077</url>
  <published_at>
</published_at>
  <category>খুন</category>
  <body>ঝালকাঠি সদর উপজেলার শেখেরহাট ইউনিয়নের মধ্য গুয়াটন গ্রামে ৫ বছরের শিশু হাসান মীরকে গলা কেটে হত্যার ঘটনায় গ্রেফতার মুরাদ হোসেনসহ (৩২) পাঁচজনকে আসামি করে মামলা হয়েছে।নিহত হাসানের মা রাজিয়া বেগম বুধবার সকালে বাদী হয়ে সদর থানায় মুরাদসহ অজ্ঞাত আরও ৩-৪ জনকে আসামি করে হত্যা মামলা করেন। মুরাদকে আদালতে সোপর্দ করলে বিচারক তাকে কারাগারে পাঠান।এর আগে মঙ্গলবার রাত সাড়ে ৯টার দিকে ঘুমন্ত অবস্থায় হাসানকে গলা কেটে হত্যা করা হয়। এ ঘটনায় মুরাদ হোসেনকে গ্রেফতার করা হয়। গ্রেফতার মুরাদ ওই গ্রামের আ. সত্তার হাওলাদারের ছেলে। নিহত হাসান একই গ্রামের মৃত মীর আনোয়ার আলীর ছেলে।সদর থানা পুলিশের ওসি শোনিত কুমার গায়েন জানান, হাসানের মা রাজিয়া বেগম বিধবা হওয়ায় ঝিয়ের কাজ করে সংসার চালাতেন। প্রায় দুই মাস আগে গাছ কাটার অভিযোগে এবং মাস খানেক আগে ধর্ষণচেষ্টার অভিযোগে মুরাদের বিরুদ্ধে মামলা করেন নিহত হাসানের মা রাজিয়া বেগম।ওসি বলেন, ওই মামলায় প্রতিবেশী মুরাদের বিরুদ্ধে হাসানের মা সাক্ষ্য দেয়ায় এবং ধর্ষণচেষ্টার অভিযোগে মামলা করায় তাদের ওপর ক্ষিপ্ত ছিল মুরাদ। রাতে হাসানকে ভাত খাইয়ে ঘুম পাড়িয়ে হাসানের মা পাশের এক ঘরে যান। এ সুযোগে হাসানকে হত্যা করা হয়। বুধবার সকালে রাজিয়া বেগম বাদী হয়ে সদর থানায় মুরাদসহ অজ্ঞাত ৩-৪ জনকে আসামি করে হত্যা মামলা করেন। মরদেহ উদ্ধার করে সদর হাসপাতাল মর্গে ময়নাতদন্ত সম্পন্ন করা হয়েছে বলেও জানান ওসি।মো. আতিকুর রহমান/এএম/আরআইপি</body>
</article>
