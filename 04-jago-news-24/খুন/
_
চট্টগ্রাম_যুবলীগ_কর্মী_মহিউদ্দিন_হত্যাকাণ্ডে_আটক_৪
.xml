<article>
  <headline>
চট্টগ্রাম যুবলীগ কর্মী মহিউদ্দিন হত্যাকাণ্ডে আটক ৪
</headline>
  <url>https://www.jagonews24.com/country/news/419304</url>
  <published_at>
</published_at>
  <category>খুন</category>
  <body>চট্টগ্রামে যুবলীগ কর্মী মহিউদ্দিন হত্যাকাণ্ডে জড়িত সন্দেহে ৪ আসামিকে আটক করেছে পুলিশ। মঙ্গলবার গভীর রাতে ঢাকার খিলক্ষেতে যুব মহিলা লীগের এক নেত্রীর বাসায় অভিযান চালিয়ে তাদের আটক করা হয়েছে। আটকদের মধ্যে রয়েছেন আলী আকবর মহিউদ্দিন হত্যার মূল হোতা আওয়ামী লীগ নেতা হাজী ইকবালের ছেলে। তিনি এ মামলার অন্যতম আসামি।চট্টগ্রাম নগর পুলিশের উপ কমিশনার (বন্দর) হারুন-অর-রশীদ হাজারী জাগো নিউজকে বলেন, হাজী ইকবালসহ হত্যাকারীদের কয়েকজন ঢাকায় এক আওয়ামী লীগ নেত্রীর বাসায় আশ্রয় নিয়েছিল। আমরা অভিযান শুরুর পর ওই নেত্রী হাজী ইকবালকে দেওয়াল টপকে পালিয়ে যেতে সহায়তা করেন। বাকি চারজনকে পালানোর সময় ধরতে পেরেছি।গত ২৬ মার্চ দুপুরে চট্টগ্রাম নগরীর বন্দর থানার মেহের আফজল উচ্চ বিদ্যালয়ে এই হত্যাকাণ্ড ঘটে। স্কুলের প্রধান শিক্ষকের কক্ষে প্রাক্তন ছাত্রছাত্রীদের পুনর্মিলনী নিয়ে একটি সভা চলছিল। সেখানে হাজী ইকবালের নেতৃত্বে প্রায় ২০ জন উপস্থিত হয়ে মহিউদ্দিনকে কুপিয়ে খুন করে। রাজনৈতিক বিরোধের জের ধরে এই হত্যাকাণ্ড ঘটেছে বলে পুলিশের প্রাথমিক তদন্তে প্রকাশ পেয়েছে।এই ঘটনায় নিহত মহিউদ্দিনের বাবা হাজী ইকবালকে প্রধান আসামি এবং তার ভাই-জামাতাসহ আরও ১৭ জনের নাম উল্লেখ করে বন্দর থানায় একটি মামলা করেন। পুলিশ এর আগে এজাহারভুক্ত আরও তিন আসামিকে আটক করেছে।এসআর/আরএস/আরআইপি</body>
</article>
