<article>
  <headline>
মুক্তিযোদ্ধাকে গুলি করে হত্যা, চেয়ারম্যানপুত্র রিমান্ডে
</headline>
  <url>https://www.jagonews24.com/country/news/485878</url>
  <published_at>
</published_at>
  <category>খুন</category>
  <body>পাবনার ঈশ্বরদীতে মুক্তিযোদ্ধা মোস্তাফিজুর রহমান সেলিম হত্যা মামলার এজাহারভুক্ত আসামি পাকশী ইউনিয়ন পরিষদের চেয়ারম্যান ও আওয়ামী লীগ নেতা এনামুল হক বিশ্বাসের ছোট ছেলে মোস্তাফিজুর রহমান রকি বিশ্বাসকে (৩০) গ্রেফতার করেছে পুলিশ।বৃহস্পতিবার দুপুরে পাবনার চিফ জুডিশিয়াল ম্যাজিস্ট্রেট আদালতে ১০ দিনের রিমান্ড চাওয়া হলে পাঁচদিনের রিমান্ড মঞ্জুর করেছেন আদালত।এর আগে বুধবার ভোরে ঈশ্বরদী উপজেলার পাকশী ইউনিয়নের রূপপুর বিবিসি বাজার এলাকা থেকে তাকে গ্রেফতার করে পুলিশ। পাকশী পুলিশ ফাঁড়ির ইনচার্জ শহীদুল ইসলাম শহীদ বিষয়টি নিশ্চিত করেছেন।তিনি বলেন, বুধবার ভোর ৫টার দিকে পাকশী পুলিশ ফাঁড়ির একদল পুলিশ গোপন সংবাদের ভিত্তিতে অভিযান চালিয়ে বাড়ি থেকে মোস্তাফিজুর রহমান রকি বিশ্বাসকে গ্রেফতার করে।ঈশ্বরদী থানা পুলিশের ভারপ্রাপ্ত কর্মকর্তা (ওসি) বাহাউদ্দীন ফারুকী বলেন, পাকশীতে মুক্তিযোদ্ধা সেলিম হত্যাকাণ্ড মামলার এজাহারভুক্ত দ্বিতীয় আসামি রকি। তাকে গ্রেফতারের পর পাবনা আদালতে পাঠানো হয়। আদালতের কাছে ১০ দিনের রিমান্ডের আবেদন করলে আদালত পাঁচদিনের রিমান্ড মঞ্জুর করেন। তাকে জিজ্ঞাসাবাদ চলছে। মামলার তদন্তের স্বার্থে কোনো তথ্য আপাতত জানানো যাচ্ছে না।গত ৬ ফেব্রুয়ারি পাকশীর রূপপুরে নিজ বাড়ির সামনে দুর্বৃত্তদের গুলিতে পাকশী ইউনিয়ন আওয়ামী লীগের সাবেক সাধারণ সম্পাদক মোস্তাফিজুর রহমান সেলিম নিহত হন।আলাউদ্দিন আহমেদ/এএম/পিআর</body>
</article>
