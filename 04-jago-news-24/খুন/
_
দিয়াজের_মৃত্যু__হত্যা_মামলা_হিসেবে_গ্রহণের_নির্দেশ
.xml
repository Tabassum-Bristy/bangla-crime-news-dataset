<article>
  <headline>
দিয়াজের মৃত্যু : হত্যা মামলা হিসেবে গ্রহণের নির্দেশ
</headline>
  <url>https://www.jagonews24.com/campus/news/362188</url>
  <published_at>
</published_at>
  <category>খুন</category>
  <body>ছাত্রলীগের কেন্দ্রীয় সহ-সম্পাদক দিয়াজ ইরফান চৌধুরীর মৃত্যুর ঘটনায় তার মায়ের দায়ের করা মামলাটি হত্যা মামলা হিসেবে এজাহারভুক্ত করার জন্য হাটহাজারী থানার ওসিকে নির্দেশ দিয়েছেন চট্টগ্রামের একটি আদালত।বাদী পক্ষের রিভিশন আবেদনের শুনানি শেষে সোমবার ৫ম অতিরিক্ত জেলা ও দায়রা জজ নূরে আলম এ আদেশ দেন।মামলার বাদী পক্ষের আইনজীবী অ্যাডভোকেট আবু মনসুর জাগো নিউজকে বলেন, পূর্বে ম্যাজিস্ট্রেট আদালতে মামলাটি এজাহার হিসেবে গণ্য করার আবেদন করেছিলাম। কিন্ত বিজ্ঞ আদালত তা নামঞ্জুর করে। পরবর্তীতে আদেশের বিরুদ্ধে উচ্চ আদালতে রিভিশন করলে শুনানির জন্য নির্ধারিত ৫ম অতিরিক্ত জেলা ও দায়রা জজ আদালত সেটি মঞ্জুর করে এজাহারভুক্ত করার আদেশ দেন।তিনি আরও বলেন, এ আদেশের ফলে মামলার তদন্তের প্রয়োজনে পুলিশ আসামিদের গ্রেফতার থেকে শুরু করে রিমান্ড, জিজ্ঞাসাবাদ যেকোনো ব্যবস্থা নিতে পারবে। এক্ষেত্রে আর কোনো বাধা নেই বলেও জানান তিনি।উল্লেখ্য, চলতি বছরের ২৭ জুলাই দেয়া ময়নাতদন্ত প্রতিবেদনে দিয়াজের মৃত্যু ‘শ্বাসরোধজনিত হত্যাকাণ্ড’ বলে উল্লেখ করা হয়।এদিকে দিয়াজের মৃত্যুর পরদিন পুলিশের করা একটি অপমৃত্যু মামলায় চলতি বছরের ১৩ সেপ্টেম্বর আদালতে দেয়া চূড়ান্ত প্রতিবেদনে দিয়াজ ‘আত্মহত্যা’ করেছেন বলে উল্লেখ করা হয়।এ বিষয়ে দিয়াজের পরিবার নারাজি আবেদন করলে আদালত গত ৩ অক্টোবর দেয়া অধিকতর তদন্তের আদেশে দ্বিতীয় ময়নাতদন্ত প্রতিবেদন অনুসরণ করার নির্দেশ দেন।এর আগে গত ৭ অগাস্ট দিয়াজের মায়ের করা আবেদনের প্রেক্ষিতে আদালত আসামিদের দেশত্যাগে নিষেধাজ্ঞা এবং গ্রেফতারের নির্দেশ দেন।এর আগে কেন্দ্রীয় এ নেতার রহস্যজনক মৃত্যুর পর প্রথম ময়নাতদন্তে এটিকে আত্নহত্যা উল্লেখ করেছিলেন চট্টগ্রাম মেডিকেল কলেজের ফরেনসিক বিভাগ। যদিও তার পরিবার প্রথম থেকেই তাকে পরিকল্পিতভাবে হত্যা করা হয়েছিল বলে দাবি করে আসছে।চট্টগ্রাম বিশ্ববিদ্যালয়ের রাজনীতিতে দিয়াজ সিটি মেয়র ও নগর আওয়ামী লীগের সাধারণ সম্পাদক আ.জ.ম নাছির উদ্দিন চৌধুরীর অনুসারী হিসেবে পরিচিত। গত বছরের ২০ নভেম্বর রাতে চট্টগ্রাম বিশ্ববিদ্যালয় ক্যাম্পাসের ২ নম্বর গেট এলাকার নিজ বাসা থেকে তার ঝুলন্ত মরদেহ উদ্ধার করে পুলিশ।এরপর ২১ নভেম্বর দিয়াজের মরদেহের প্রথম ময়নাতদন্ত সম্পন্ন করা হয়। এতে ২৩ নভেম্বর পুলিশ জানায়, দিয়াজকে হত্যা করা হয়েছে-এমন আলামত ময়নাতদন্ত প্রতিবেদনে মেলেনি। তিনি‘আত্মহত্যা’ করেছেন বলে জানিয়েছেন চিকিৎসকরা।পরবর্তীতে ওই প্রতিবেদন প্রত্যাখ্যান করে দিয়াজের পরিবার ও তার অনুসারী চট্টগ্রাম বিশ্ববিদ্যালয় ছাত্রলীগের একটি অংশ।এ ঘটনার জের ধরে গত ২৪ নভেম্বর দিয়াজের মা জাহেদা আমিন চৌধুরী বাদী হয়ে আদালতে একটি মামলা করেন। মামলায় বিশ্ববিদ্যালয়ের সহকারী প্রক্টর, বিশ্ববিদ্যালয় শাখা ছাত্রলীগের সভাপতি আলমগীর টিপুসহ ১০ জনকে আসামি করা হয়।আদালত সরাসরি মামলা গ্রহণ করে সিআইডিকে তদন্তের নির্দেশ দেন। ৩০ কার্যদিবসের মধ্যে প্রতিবেদন দাখিলেরও নির্দেশ দেয়া হয়। কিন্তু সিআইডির আবেদনের পরিপ্রেক্ষিতে আদালত দিয়াজের মরদেহ তুলে আবারও ময়নাতদন্তের নির্দেশ দিলে গত ১০ ডিসেম্বর পুনঃময়নাতদন্তের জন্য তার মরদেহ পুনরায় তোলা হয়।আবদুল্লাহ রাকীব/আরএআর/আইআই</body>
</article>
