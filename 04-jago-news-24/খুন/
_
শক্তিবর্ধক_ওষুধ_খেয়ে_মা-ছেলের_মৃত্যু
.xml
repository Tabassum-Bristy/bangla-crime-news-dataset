<article>
  <headline>
শক্তিবর্ধক ওষুধ খেয়ে মা-ছেলের মৃত্যু
</headline>
  <url>https://www.jagonews24.com/country/news/470176</url>
  <published_at>
</published_at>
  <category>খুন</category>
  <body>রংপুরের বদরগঞ্জ উপজেলায় কবিরাজের দেয়া শক্তিবর্ধক ওষুধ খেয়ে কছিরন বেওয়া (৯০) নামে এক মা ও তার ছেলে সালাম মিয়ার মৃত্যু হয়েছে।বুধবার দুপুরে বদরগঞ্জ পৌর এলাকার ফয়জের গ্রামে এ ঘটনা ঘটে। এ ঘটনায় কবিরাজ মজিবর রহমানকে আটক করেছে পুলিশ। একই ওষুধ খেয়ে গুরুতর আহত হয়েছেন আরও দুইজন। তাদেরকে রংপুর মেডিকেল কলেজ হাসপাতালে ভর্তি করা হয়েছে।বদরগঞ্জ থানা পুলিশের ভারপ্রাপ্ত কর্মকর্তা (ওসি) আনিছুর রহমান বলেন, শারীরিক দুর্বলতার বিষয়ে পরামর্শের জন্য তারা ওই এলাকার কবিরাজ মজিবর রহমানের কাছে যান।বুধবার সকালে কবিরাজ মজিবর তাদের শক্তিবর্ধক ওষুধ দেন। এ ওষুধ খেয়ে গুরুতর আহত হন একই পরিবারের চারজন। পরে তাদের বদরগঞ্জ উপজেলা স্বাস্থ্য কমপ্লেক্সে নিয়ে গেলে চিকিৎসাধীন অবস্থায় মা কছিরন ও ছেলে সালামের মৃত্যু হয়। আশঙ্কাজনক অবস্থায় কছিরন বেওয়ার ছোট ছেলে ও ভাগ্নে বউকে রংপুর মেডিকেল কলেজ হাসপাতালে স্থানান্তর করা হয়েছে।খবর পেয়ে অভিযান চালিয়ে কবিরাজ মজিবরকে আটক করেছে পুলিশ। এ ঘটনায় কবিরাজকে জিজ্ঞাসাবাদ করা হচ্ছে বলেও জানান ওসি।জিতু কবীর/এএম/জেআইএম</body>
</article>
