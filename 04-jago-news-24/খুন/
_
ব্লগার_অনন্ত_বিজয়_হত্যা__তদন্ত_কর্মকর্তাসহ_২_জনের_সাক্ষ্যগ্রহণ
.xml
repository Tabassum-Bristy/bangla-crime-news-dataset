<article>
  <headline>
ব্লগার অনন্ত বিজয় হত্যা : তদন্ত কর্মকর্তাসহ ২ জনের সাক্ষ্যগ্রহণ
</headline>
  <url>https://www.jagonews24.com/country/news/524094</url>
  <published_at>
</published_at>
  <category>খুন</category>
  <body>বিজ্ঞানমনস্ক লেখক ও ব্লগার অনন্ত বিজয় দাশ হত্যা মামলার তদন্ত কর্মকর্তাসহ দুজনের সাক্ষ্যগ্রহণ করা হয়েছে। রোববার সিলেটের অতিরিক্ত মহানগর দায়রা জজ মমিনুন নেসা এ সাক্ষ্যগ্রহণ করেন।চাঞ্চল্যকর এ মামলার প্রথম তদন্ত কর্মকর্তা পুলিশ পরিদর্শক নুরুল আলম এবং সম্মিলিত নাট্য পরিষদ সিলেটের সাধারণ সম্পাদক রজতকান্তি গুপ্ত আদালতে উপস্থিত হয়ে রোববার সাক্ষ্য দেন।এ নিয়ে এ মামলায় নয়জন সাক্ষীর সাক্ষ্যগ্রহণ সম্পন্ন হলো। মামলায় মোট ২৯ জনকে সাক্ষী করে আদালতে অভিযোগপত্র দেন সিআইডি ঢাকা জোনের পরিদর্শক আরমান আলী।মামলার বাদী পক্ষের আইনজীবী ছিলেন অ্যাডভোকেট এমাদউল্লাহ শহীদুল ইসলাম শাহীন। তাকে সহায়তা করেন সৈয়দ মনির উদ্দিন। মনির উদ্দিন বলেন, আলোচিত এ হত্যা মামলার পরবর্তী সাক্ষ্যগ্রহণের তারিখ আগামী ১ অক্টোবর ধার্য করেছেন আদালত।২০১৫ সালের ১২ মে সিলেট নগরের সুবিদবাজারে নিজ বাসার সামনে উগ্রপন্থী জঙ্গিরা অনন্ত বিজয় দাশকে কুপিয়ে হত্যা করে। এ ঘটনায় অনন্তর বড় ভাই রত্নেশ্বর দাশ বাদী হয়ে হয়ে নগরের এয়ারপোর্ট থানায় মামলা করেন। দীর্ঘ তদন্ত শেষে ছয়জনকে অভিযুক্ত করে অভিযোগপত্র দেয় পুলিশের অপরাধ তদন্ত বিভাগ (সিআইডি)।এজাহারভুক্ত আসামিরা হলেন- মান্নান ইয়াহিয়া, আবুল খয়ের রশিদ আহমদ, শফিউর রহমান ফারাবী, আবুল হোসেন, ফয়সল আহমদ ও হারুন অর রশিদ। এর মধ্যে মান্না ইয়াহিয়া কারাগারে থাকা অবস্থায় মারা যান। আবুল খয়ের রশিদ আহমদ ও শফিউর রহমান ফারাবী কারাগারে এবং অপর আসামিরা পলাতক রয়েছেন।সিলেট গণজাগরণ মঞ্চের সংগঠক অনন্ত বিজয় দাশ সিলেটের শাহজালাল বিজ্ঞান ও প্রযুক্তি বিশ্ববিদ্যালয় থেকে পড়াশোনা শেষ করে পূবালী ব্যাংকে কর্মজীবন শুরু করেন। তিনি পূবালী ব্যাংক সুনামগঞ্জের জাউয়াবাজার শাখায় কর্মরত ছিলেন। ‘যুক্তি’ নামে বিজ্ঞান বিষয়ক একটি ছোটকাগজ সম্পাদনা করতেন ব্লগার অনন্ত বিজয়।ছামির মাহমুদ/এএম/জেআইএম</body>
</article>
