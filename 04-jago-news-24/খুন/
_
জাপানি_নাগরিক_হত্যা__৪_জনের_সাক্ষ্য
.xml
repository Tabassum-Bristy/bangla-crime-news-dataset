<article>
  <headline>
জাপানি নাগরিক হত্যা : ৪ জনের সাক্ষ্য
</headline>
  <url>https://www.jagonews24.com/law-courts/news/524018</url>
  <published_at>
</published_at>
  <category>খুন</category>
  <body>রাজধানীর উত্তরায় জাপানের নাগরিক হিরোয়ি মিয়াতা হত্যায় উত্তরা সিটি হোমস আবাসিক হোটেলের পরিচালক শাহাদাত ফিরোজ শিকদারসহ চারজন সাক্ষ্য দিয়েছেন।রোববার ঢাকার চতুর্থ অতিরিক্ত মহানগর দায়রা জজ মাকসুদা পারভীনের আদালতে তারা সাক্ষ্য দেন। আদালত পরবর্তী সাক্ষ্যগ্রহণের জন্য আগামী ২৪ সেপ্টেম্বর দিন ধার্য করেন।সাক্ষীরা হলেন- উত্তরা সিটি হোমস আবাসিক হোটেলের পরিচালক শাহাদাত ফিরোজ শিকদার, নিরাপত্তারক্ষী মো. বোরহান, মো. আব্দুল খালেক ও মো. শাহজাহান। এ নিয়ে মামলাটিতে সাতজনের সাক্ষ্যগ্রহণ শেষ হয়েছে।মামলার অভিযোগ থেকে জানা যায়, মিয়াতা প্রতি সপ্তাহে তার মাকে ফোন করতেন। ২০১৫ সালের ২৬ অক্টোবর থেকে মোবাইল বন্ধ থাকায় তার মা মিয়াতাকে খুঁজে বের করে নিরাপত্তা দিতে ঢাকায় জাপান দূতাবাসের কর্মকর্তাদের অনুরোধ করেন।পরে জাপান দূতাবাসের অনুরোধে পুলিশ মিয়াতার নিখোঁজ হওয়ার ঘটনায় তদন্ত শেষে হত্যাকাণ্ডের বিষয়ে নিশ্চিত হয়ে উত্তরা পূর্ব থানায় মামলা করে। হিরোয়ি মিয়াতাকে অপহরণের পর খুন করে মরদেহ গুম করা হয় বলে মামলায় উল্লেখ করে পুলিশ।ঘটনার পর ঢাকা ও লক্ষ্মীপুরে অভিযান চালিয়ে পুলিশ এ মামলায় পাঁচজনকে গ্রেফতার করে। তারা হলেন- মো. মারুফুল ইসলাম (৩০), রাশেদুল হক ওরফে বাপ্পী (৪২), ফখরুল ইসলাম (২৭), বিমলচন্দ্র শীল (৪০) ও মো. জাহাঙ্গীর (২৮)। এদের মধ্যে বিমল পেশায় চিকিৎসক। বাকিরা পোশাক ব্যবসায়ী। মিয়াতার মাধ্যমে তারা জাপানসহ বিভিন্ন দেশে ব্যবসা করতেন।জিডির পর তদন্তে পুলিশ জানতে পারে এজাহারভুক্ত আসামি জাকিরুল ইসলাম পাটোয়ারি (৪২) ও মারুফুল ইসলাম মিয়াতার ব্যবসায়ী অংশীদার। তারা মিয়াতাকে সিটি হোমস হোটেলে রাখতেন। রাশেদুল সুকৌশলে তাকে অপহরণ করে নিয়ে যায়। এরপর বসুন্ধরা আবাসিক এলাকায় ফখরুলের বাসায় আটকে রেখে তার স্বজনদের কাছে মুক্তিপণ দাবি করে। বিমলচন্দ্র শীলের উপস্থিতি ও সহায়তায় পাঁচ আসামি ২৯ অক্টোবর ভোর ৪টার দিকে সুকৌশলে মিয়াতাকে হত্যা করে। ওই দিন বিকেলে মারুফুল মিয়াতার মরদেহ সমাহিত করে।২০১৬ সালের ৩০ জুন উত্তরা পূর্ব থানার পরিদর্শক (ভারপ্রাপ্ত) আবু বকর মিয়া ছয়জনের বিরুদ্ধে চার্জশিট দাখিল করেন। ৩ নভেম্বর আসামিদের বিরুদ্ধে চার্জ গঠন করেন ঢাকার চতুর্থ অতিরিক্ত মহানগর দায়রা জজ আদালত।জেএ/বিএ/জেআইএম</body>
</article>
