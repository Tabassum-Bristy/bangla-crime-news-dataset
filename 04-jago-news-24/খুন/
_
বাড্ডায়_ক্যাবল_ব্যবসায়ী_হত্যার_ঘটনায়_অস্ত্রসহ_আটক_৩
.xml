<article>
  <headline>
বাড্ডায় ক্যাবল ব্যবসায়ী হত্যার ঘটনায় অস্ত্রসহ আটক ৩
</headline>
  <url>https://www.jagonews24.com/national/news/426437</url>
  <published_at>
</published_at>
  <category>খুন</category>
  <body>রাজধানীর দক্ষিণ বাড্ডা এলাকার আলাতু‌ন্নেসা স্কু‌ল-সংলগ্ন জাগরণী ক্লাবে ক্যাবল ব্যবসায়ী আব্দুর রাজ্জাক ওরফে বাবু (২৭) হত্যায় জড়িত অভিযোগে তিনজনকে আটক করেছে পুলিশ। হত্যাকাণ্ডের পাঁচ ঘণ্টা পর মধ্যবাড্ডা এলাকায় অভিযান চালিয়ে একটি পিস্তলসহ তাদের আটক করে পুলিশ।বুধবার দিবাগত রাত ২টার দিকে এ তথ্য নিশ্চিত করেছেন ঢাকা মহানগর পুলিশের (ডিএমপি) অতিরিক্ত কমিশনার শাহাবুদ্দিন কোরায়শী। ঘটনাস্থল থেকে তিনি বলেন, ডিশ ব্যবসায়ীকে গুলি করে হত্যার ঘটনায় অভিযান চালিয়ে তিনজনকে আটক করা হয়েছে ও একটি পিস্তল উদ্ধার করা হয়েছে।কোরায়শী বলেন, তিনজনের মধ্যে একজন প্রধান। সে জানিয়েছে- এ ঘটনায় তাদের সঙ্গে আরও সহযোগী ছিল। তার দেয়া তথ্য অনুযায়ী আমাদের অভিযান অব্যাহত থাকবে।প্রাথমিকভাবে আটক তিনজনের বিস্তারিত নাম পরিচয় জানাতে পারেননি তিনি। এ ব্যাপারে একাধিকবার বাড্ডা থানা পুলিশের সঙ্গে যোগাযোগ করেও আটককৃতদের নাম পরিচয় নিশ্চিত হওয়া যায়নি।উল্লেখ্য, বুধবার রাত সাড়ে ৯টার দিকে রাজধানীর দক্ষিণ বাড্ডা এলাকার আলাতু‌ন্নেসা স্কু‌ল-সংলগ্ন জাগরণী ক্লাবে দুর্বৃত্তদের এলোপাতাড়ি গুলিতে খুন হন ক্যাবল ব্যবসায়ী আব্দুর রাজ্জাক ওরফে বাবু।বাড্ডা থানার পরিদর্শক (তদন্ত) নজরুল ইসলাম জাগো নিউজকে বলেন, কে বা কারা এসে বাবু নামে ওই যুবককে এলোপাতাড়ি গুলি করে পালিয়ে যায়। পরে স্থানীয়দের দেয়া খবরে পুলিশ ঘটনাস্থলে উপস্থিত হয়ে মরদেহ উদ্ধার করে ঢাকা মেডিকেল কলেজ হাসপাতালে পাঠায়।নিহত রাজ্জাকের বাবার নাম ফজলুর রহমান। রাজ্জাক মধ্যবাড্ডা শহীদ মিনার এলাকায় পরিবারের সঙ্গে থাকতেন এবং ডিশ ব্যবসা করতেন।ফজলুর রহমান বলেন, দক্ষিণ বাড্ডার জাগরণী ক্লাবের ভেতর গুলিবিদ্ধ অবস্থায় ছেলে পড়ে আছে এমন খবর পেয়ে ছুটে যাই। ঢামেক হাসপাতালে নেয়ার পর ডাক্তার জানালেন সব আশা শেষ। তবে কে বা কারা তাকে হত্যা করেছে তা জানাতে পারেননি তিনি। রাত ১০টা ২০ মিনিটে ঢামেকের কর্তব্যরত চিকিৎসক আব্দুর রাজ্জাককে মৃত ঘোষণা করেন।জেইউ/বিএ</body>
</article>
