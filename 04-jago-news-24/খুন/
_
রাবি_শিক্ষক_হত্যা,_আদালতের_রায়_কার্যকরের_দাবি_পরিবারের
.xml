<article>
  <headline>
রাবি শিক্ষক হত্যা, আদালতের রায় কার্যকরের দাবি পরিবারের
</headline>
  <url>https://www.jagonews24.com/campus/news/477253</url>
  <published_at>
</published_at>
  <category>খুন</category>
  <body>রাজশাহী বিশ্ববিদ্যালয়ের ইংরেজি বিভাগের অধ্যাপক ড. এএফএম রেজাউল করিম সিদ্দিকী হত্যা মামলায় মৃত্যুদণ্ডপ্রাপ্ত প্রধান আসামি শরিফুল ইসলাম ওরফে খালিদকে গ্রেফতার করেছে র‌্যাব। দীর্ঘ তিন বছর পর হলেও প্রধান আসামির গেফতারে আশার আলো দেখছেন নিহতের পরিবার।খালিদকে গ্রেফতারে আইনশৃঙ্খলা বাহিনীকে ধন্যবাদ জানিয়ে নিহত ড. রেজাউল করিমের মেয়ে রেজোয়ানা শতভী বলেন, গতকাল ইংরেজি বিভাগের ৪র্থ এলামনাই অনুষ্ঠান ছিল। বিকেলে শুনেছি বাবার হত্যাকারীকে গ্রেফতার করতে পেরেছে আইনশৃঙ্খলা বাহিনীর সদস্যরা। আমরা চাই আদালতের রায় দ্রুত কার্যকর করা হোক।এর আগে শুক্রবার বিকেল ৩টার দিকে চাঁপাইনবাবগঞ্জের নাচোল-মহিপুর রোড থেকে জেএমবির শীর্ষ নেতা শরিফুল ইসলাম ওরফে খালিদ ওরফে রাহাত ওরফে নাহিদ ওরফে আবু সুলাইমানকে (২৭) গ্রেফতার করা হয়। তিনি গুলশানের হলি আর্টিসান রেস্তোরাঁয় জঙ্গি হামলা মামলারও চার্জশিটভুক্ত আসামি।২০১৬ সালের ২৩ এপ্রিল সকালে রাজশাহী নগরের শালবাগান এলাকায় নিজের বাড়ির পাশে কুপিয়ে ও গলা কেটে হত্যা করা হয় রেজাউল করিম সিদ্দিকীকে। তার ছেলে রিয়াসাত ইমতিয়াজ সৌরভ পরে অজ্ঞাতপরিচয় আসামিদের বিরুদ্ধে বোয়ালিয়া থানায় এই হত্যা মামলা করেন।আলোচিত এ হত্যাকাণ্ডের তদন্ত শেষে ২০১৭ সালের ৬ নভেম্বর আদালতে অভিযোগপত্র দেন মামলার তদন্ত কর্মকর্তা। সেখানে আসামি হিসেবে জেএমবির আট জঙ্গির নাম উল্লেখ করা হয়।আটজনের মধ্যে খায়রুল ইসলাম বাঁধন, নজরুল ইসলাম ওরফে হাসান ওরফে বাইক হাসান ও তারেক হাসান ওরফে নিলু ওরফে ওসমান অভিযোগপত্র দেয়ার আগেই আইনশৃঙ্খলা বাহিনীর সঙ্গে ‘বন্দুকযুদ্ধে’ নিহত হন।ঘটনার দুই বছর পর গত বছরের ৮ মে হত্যা মামলায় নিষিদ্ধ জঙ্গি দল জেএমবির দুই সদস্যের মৃত্যুদণ্ড এবং তিনজনকে যাবজ্জীবন কারাদণ্ড দেন আদালত।সালমান শাকিল/এফএ/জেআইএম</body>
</article>
