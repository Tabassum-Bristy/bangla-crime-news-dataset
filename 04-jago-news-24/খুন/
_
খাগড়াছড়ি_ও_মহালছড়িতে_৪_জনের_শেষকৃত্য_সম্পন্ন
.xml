<article>
  <headline>
খাগড়াছড়ি ও মহালছড়িতে ৪ জনের শেষকৃত্য সম্পন্ন
</headline>
  <url>https://www.jagonews24.com/country/news/425508</url>
  <published_at>
</published_at>
  <category>খুন</category>
  <body>রাঙ্গামাটির নানিয়ারচরে অ্যাডভোকেট শক্তিমান চাকমার শেষকৃত্যানুষ্ঠানে যোগ দিতে যাওয়ার পথে প্রতিপক্ষের গুলিতে নিহত ইউপিডিএফর (গণতান্ত্রিক) আহ্বায়ক তপন জ্যোতি চাকমা প্রকাশ বর্মাসহ চার মরদেহের শেষকৃত্য খাগড়াছড়ি ও মহালছড়িতে সম্পন্ন হয়েছে।শনিবার দুপুর ১টার দিকে খাগড়াছড়ি সদরের তেতুলতলা এলাকার একটি শ্মশানে ইউপিডিএফ (গণতান্ত্রিক)'র আহ্বায়ক তপন জ্যোতি চাকমা প্রকাশ বর্মা ও জনসংহতি সমিতি ( এমএন লারমা) সমর্থিত যুব সমিতির কেন্দ্রীয় সদস্য তনয় চাকমার শেষকৃত্য অনুষ্ঠিত হয়। এর আগে পুলিশী নিরাপত্তার মধ্য দিয়ে তাদের মরদেহ শ্মশানে নিয়ে যাওয়া হয়। এসময় সংগঠনের নেতাকর্মীরা মরদেহে ফুল দিয়ে শ্রদ্ধা নিবেদন করে।এদিকে দুপুর দুইটার দিকে পারিবারিকভাবে জনসংহতি সমিতি (এমএন লারমা) সমর্থিত মহালছড়ি উপজেলা যুব সমিতির সভাপতি সুজন চাকমা ও সেতুলাল দেওয়ানের শেষকৃত্য সম্পন্ন হয় স্থানীয় একটি শ্মশানে। এসময় সেখানে নিরাপত্তা বলয় গড়ে তোলে পুলিশ।প্রসঙ্গত, শুক্রবার দুপুরে কড়া পুলিশি নিরাপত্তার মধ্য দিয়ে নানিয়ারচর উপজেলা পরিষদ চেয়ারম্যান ও জেএসএসর (এমএন লারমা) কেন্দ্রীয় সহ-সভাপতি অ্যাডভোকেট শক্তিমান চাকমার শেষকৃত্যানুষ্ঠানে যোগ দিতে যাবার পথে রাঙ্গামাটির নানিয়ারচের বেতছড়ি এলাকায় প্রতিপক্ষের গুলিতে ইউপিডিএফ (গণতান্ত্রিক)'র আহ্বায়ক তপন জ্যোতি চাকমা প্রকাশ বর্মাসহ পাঁচজন নিহত হয়।মুজিবুর রহমান ভুইয়া/আরএ/জেআইএম</body>
</article>
