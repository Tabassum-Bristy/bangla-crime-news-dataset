<article>
  <headline>
ধান কাটা নিয়ে সংঘর্ষে শ্রমিক নিহত
</headline>
  <url>https://www.jagonews24.com/country/news/503193</url>
  <published_at>
</published_at>
  <category>খুন</category>
  <body>মুন্সীগঞ্জের শ্রীনগর উপজেলার কামারখোলা এলাকায় ধান কাটাকে কেন্দ্র করে শ্রমিকদের দুই পক্ষের সংঘর্ষে একজন নিহত হয়েছে। সোমবার দুপুরে এ ঘটনা ঘটে।নিহত শ্রমিকের নাম মো. ওবায়দুল। সোমবার বিকেলে ঢাকা মেডিকেল কলেজ হাসপাতালে চিকিৎসাধীন অবস্থায় তার মৃত্যু হয়। ওবায়দুল সুনামগঞ্জের দিরাই উপজেলার ভাটিপাড়া গ্রামের আবুল সালামের ছেলে।স্থানীয়রা জানায়, শ্রীনগর উপজেলার কামারখোলা এলাকার কৃষক হুমায়ূন শেখ সোমবার সকালে শ্রীনগর বাজার থেকে ধান কাটা শ্রমিকদের দুটি পক্ষকে কাজে নেন। দুপুর ১২টার দিকে কাজ কম-বেশি করাকে কেন্দ্র করে তাদের মধে সংঘর্ষ বাঁধে।এ সময় ওবায়দুলকে প্রতিপক্ষের লোকজন শক্ত কাঠের টুকরো দিয়ে সজোরে আঘাত করলে তিনি জ্ঞান হারিয়ে ফেলেন। তাৎক্ষণিকভাবে তাকে উদ্ধার করে শ্রীনগর উপজেলা স্বাস্থ্য কমপ্লেক্সে নেয়া হয়। পরবর্তীতে কর্তব্যরত চিকিৎসক তাকে ঢাকা মেডিকেল কলেজ হাসপাতালে প্রেরণ করেন। বিকেলে ঢাকায় চিকিৎসাধীন অবস্থায় তার মৃত্যু হয়।পুলিশ সূত্রে জানা যায়, এ ঘটনায় পুলিশ ঘটনাস্থল থেকে তিন শ্রমিককে আটক করেছে। তারা হলেন- সুনামগঞ্জের ধর্মপাশা উপজেলার দৌলতপুর গ্রামের আব্দুল মান্নানের ছেলে রাজিব মিয়া, নুরুল ইসলামের ছেলে শাওন ও আকশেদ আলীর ছেলে মো. জহিরুল ইসলাম।শ্রীনগর থানার ভারপ্রাপ্ত কর্মকর্তা (ওসি) ইউনুচ আলী ঘটনার সত্যতা স্বীকার করে বলেন, ঘটনার সঙ্গে জড়িত সন্দেহে তিনি জনকে আটক করা হয়েছে।ভবতোষ চৌধুরী নুপুর/বিএ</body>
</article>
