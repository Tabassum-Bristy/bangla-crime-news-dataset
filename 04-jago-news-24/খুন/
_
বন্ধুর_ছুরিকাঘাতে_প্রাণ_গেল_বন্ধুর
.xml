<article>
  <headline>
বন্ধুর ছুরিকাঘাতে প্রাণ গেল বন্ধুর
</headline>
  <url>https://www.jagonews24.com/country/news/467664</url>
  <published_at>
</published_at>
  <category>খুন</category>
  <body>পাবনায় ক্রিকেট খেলা নিয়ে দ্বন্দের জেরে বন্ধুর ছুরিকাঘাতে হামিম হোসেন মিম (১৮) নামে এক যুবক খুন হয়েছেন। এ ঘটনায় আহত ওয়াজেদ (১৮) নামে এক যুবককে পাবনা জেনারেল হাসপাতালে ভর্তি করা হয়েছে। শুক্রবার দুপুরে পাবনা সদর উপজেলার চরঘোষপুরে এ ঘটনা ঘটে।নিহত হামিম হোসেন মিম চরঘোষপুর পূর্বপাড়া গ্রামের তোফাজ্জল হোসেনের ছেলে। ছুরিকাঘাতকারী বন্ধুর নাম অনিক হোসেন (২০)। তার বাড়িও একই গ্রামে। এ ঘটনায় নিহত মিমের স্বজনরা ঘাতক অনিকের বাড়িতে ব্যাপক ভাঙচুর চালিয়েছে।পাবনার অতিরিক্ত পুলিশ সুপার (সদর সার্কেল) ইবনে মিজান ঘটনার সত্যতা নিশ্চিত করে করে জানান, দুপুরে বন্ধুরা মিলে ক্রিকেট খেলার জন্য মাঠে যায়। তাদের মধ্যে অনিক হোসেনকে খেলায় নেয়া হবে না বলে জানায় অন্য বন্ধুরা। এ নিয়ে তাদের মধ্যে কথা কাটাকাটি ও ধাক্কাধাক্কির একপর্যায়ে খেলা বন্ধ হয়ে যায়। পরে ক্ষুব্ধ হয়ে অনিক বাড়ি থেকে ছুরি নিয়ে তার বন্ধু হামিমকে আঘাত করে।এ সময় তাকে বাধা দিতে গেলে ওয়াজেদ নামে আরেক বন্ধুকেও সে লোহার রড দিয়ে আঘাত করে। পরে স্থানীয়রা গুরুতর অবস্থায় হামিম ও ওয়াজেদকে উদ্ধার করে পাবনা জেনারেল হাসপাতালে নিয়ে গেলে কর্তব্যরত চিকিৎসক হামিমকে মৃত ঘোষণা করেন। আহত ওয়াজেদ হাসপাতালে চিকিৎসাধীন রয়েছেন বলে জানান এই পুলিশ কর্মকর্তা।একে জামান/আরএআর/এমকেএইচ</body>
</article>
