<article>
  <headline>
পিরোজপুরে স্কুলশিক্ষক খুন
</headline>
  <url>https://www.jagonews24.com/country/news/338821</url>
  <published_at>
</published_at>
  <category>খুন</category>
  <body>পিরোজপুরের ভান্ডারিয়ায় প্রতিপক্ষের হাতে মাওলানা মো. নাসির উদ্দিন হাওলাদার (৬০) নামে এক স্কুল শিক্ষক খুন হয়েছেন। সোমবার সকালে ঢাকা মেডিকেল কলেজ হাসপাতালে তার মৃত্যু হয়।মাওলানা নাসির উদ্দিন ভান্ডারিয়া উপজেলার হেতালিয়া নেছার উদ্দিন মাধ্যমিক বিদ্যালয়ের ধর্মীয় শিক্ষক হিসেবে কর্মরত ছিলেন।স্থানীয় সূত্রে জানা গেছে, ভান্ডারিয়া উপজেলার ৪ নম্বর ইকড়ি ইউনিয়নের ২ নম্বর ওয়ার্ড পশ্চিম পশারিবুনিয়া (মাদারশী) গ্রামের মৃত আব্দুল গনি হাওলাদারের ছেলে মাওলানা নাসির উদ্দিনের সঙ্গে বসতবাড়ির জমি নিয়ে তার চাচাতো ভাইয়ের ছেলে আব্দুস ছালাম হাওলাদারের (৫০) দীর্ঘ দিন ধরে বিরোধ চলে আসছিল। এ বিরোধের জেরে ভাতিজা আব্দুস ছালাম তার ছেলে রমিজ ও স্বজনরা মিলে রোববার নিজেদের বাড়িতে সকালে মাওলানা নাসিরকে কুপিয়ে ও পিটিয়ে গুরুতর জখম করে। এ সময় তাকে উদ্ধার করে ভান্ডারিয়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে দ্রুত বরিশাল শেরে বাংলা মেডিকেল কলেজ হাসপাতালে পাঠান। সেখানে তার অবস্থার অবনতি হলে উন্নত চিকিৎসার জন্য রাতে ঢাকা মেডিকেল কলেজ হাসপাতালে নিয়ে গেলে চিকিৎসক সোমবার সকালে তাকে মৃত ঘোষণা করেন।এ দিকে মাওলানা নাসিরের ওপর হামলাকারি আব্দুস ছালাম তার ছেলে রমিজ উদ্দিন ও ভাতিজা মিজানুর রহমান অসুস্থতার নাটক করে চিকিৎসার জন্য ভান্ডারিয়া উপজেলা স্বাস্থ্য কমপ্লেক্সে ভর্তি হলে ভান্ডারিয়া থানা পুলিশ হাসপাতাল থেকে সোমবার সকাল ১০টায় তাদের গ্রেফতার করেছে।ভান্ডারিয়া থানা পুলিশের ভারপ্রাপ্ত কর্মকর্তা (ওসি) মো. কামরুজ্জামান তালুকদার বিষয়টি নিশ্চিত করেছেন।ভান্ডারিয়া থানা পুলিশের উপ-পরিদর্শক (এসআই) এনামুল হক জানান, এ ঘটনায় নিহতের ছেলে পলাশ বাদী হয়ে মামলা করেছেন। গ্রেফতারদের পিরোজপুর আদালতে সোপর্দ করা হয়েছে।হাসান মামুন/আরএআর/আইআই</body>
</article>
