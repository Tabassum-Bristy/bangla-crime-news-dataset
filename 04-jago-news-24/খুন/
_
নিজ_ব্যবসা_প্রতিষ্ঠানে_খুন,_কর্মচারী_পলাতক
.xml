<article>
  <headline>
নিজ ব্যবসা প্রতিষ্ঠানে খুন, কর্মচারী পলাতক
</headline>
  <url>https://www.jagonews24.com/country/news/464481</url>
  <published_at>
</published_at>
  <category>খুন</category>
  <body>গাজীপুরের কালিয়াকৈর উপজেলার সফিপুর এলাকায় মঙ্গলবার রাতে নিজ ব্যবসা প্রতিষ্ঠানে মো. ছাদেক নামে এক ব্যবসায়ী খুন হয়েছেন। বুধবার সকালে পুলিশ মরদেহটি উদ্ধার করেছে। এ ঘটনার পর থেকে তার এক কর্মচারী পলাতক রয়েছে।নিহত ছাদেক হোসেন (৩৮) নাটোরের লালপুর থানার গধুয়া এলাকার কদ্দুস শেখের ছেলে।নিহতের পরিবার ও পুলিশ সূত্রে জানা গেছে, মো. ছাদেক কয়েক বছর থেকে উপজেলার সফিপুর এলাকার হুসেনের বাড়ি ভাড়া নিয়ে বসবাস করছেন। তিনি সফিপুর বাজার এলাকায় রশিদ নুরজাহান প্লাজায় দোকান ভাড়া নিয়ে ইঞ্জিনিয়ারিং ওয়ার্কসপ দিয়ে ব্যবসা শুরু করেন। প্রতিদিনের মতো মঙ্গলবার ওই ব্যবসা প্রতিষ্ঠানে যান তিনি। রাত ১০টার দিকে সেখানে তাকে রক্তাক্ত অবস্থায় পড়ে থাকতে দেখেন বাজার পাহারাদার ও এলাকাবাসী।পরে উদ্ধার করে স্থনীয় সফিপুর জেনারেল হাসপাতালে নিলে কর্তব্যরত চিকিৎসক তাকে মৃত ঘোষণা করেন। খবর পেয়ে পুলিশ বুধবার সকাল ৮টার দিকে ওই হাসপাতাল থেকে মরদেহ উদ্ধার করে। মরদেহ ময়নাতদন্তের জন্য গাজীপুর শহীদ তাজউদ্দিন আহমদ মেডিকেল কলেজ হাসপাতাল মর্গে পাঠিয়েছে পুলিশ।নিহতের মাথাসহ শরীরের বিভিন্ন অংশে আঘাতের চিহ্ন রয়েছে। এ ঘটনার পর থেকে নিহতের কর্মচারী নাজমুল হোসেন পলাতক রয়েছেন।আমিনুল ইসলাম/এফএ/জেআইএম</body>
</article>
