<article>
  <headline>
বাড়ি থেকে ডেকে নিয়ে বন্ধুকে কুপিয়ে হত্যা!
</headline>
  <url>https://www.jagonews24.com/country/news/325876</url>
  <published_at>
</published_at>
  <category>খুন</category>
  <body>বগুড়া সদর উপজেলা পল্লীতে বাড়ি থেকে ডেকে নিয়ে শাজাহান আলী মোল্লা (৩২) নামের যুবককে হত্যা করা হয়েছে। এই হত্যার সঙ্গে জড়িত থাকার অভিযোগে নিহতের এক বন্ধু ও তার স্ত্রীকে গ্রেফতার করেছে পুলিশ।নিহত শাজাহান আলী সদর উপজেলার বুজর্গধামা এলাকার মৃত খোকা মোল্লার ছেলে। বৃহস্পতিবার দুপুরে পুলিশ উদ্দিরগোলা এলাকা থেকে তার মরদেহ উদ্ধার করে।বগুড়া সদর থানা পুলিশের ভারপ্রাপ্ত কর্মকর্তা (ওসি) এমদাদ হোসেন ঘটনার সত্যতা নিশ্চিত করে বলেন, একই এলাকার সোহাগের সঙ্গে শাজাহানের দীর্ঘদিনের বন্ধুত্ব ছিল। তারা বেশির ভাগ সময় একই সঙ্গে চলাফেরা করতো। সম্প্রতি তাদের মধ্যে মধ্যে বিরোধ দেখা দেয়।বুধবার রাত ১০টার দিকে শাজাহান আলীকে বাড়ি থেকে ডেকে নিয়ে যায় সোহাগ। এরপর রাত ১২টার দিকে সোহাগ নিজ বাড়ির ছাদের ওপর শাজাহান আলীকে ধারাল অস্ত্র দিয়ে কুপিয়ে হত্যা করে। এরপর সেখান থেকে মরদেহ অন্যস্থানে ফেলে দেয়।বৃহস্পতিবার দুপুরে পুলিশ মরদেহ উদ্ধার করে। এ ঘটনায় নিহতের বড় ভাই রফিকুল ইসলাম বাদী হয়ে সোহাগ ও তার স্ত্রীর বিরুদ্ধে থানায় মামলা করেন। পুলিশ এ ঘটনার জড়িত থাকার অভিযোগে সোহাগ ও তার স্ত্রী সালেহা বেগমকে গ্রেফতার করেছে।ওসি আরও জানান, মরদেহ উদ্ধার করে বগুড়া শহীদ জিয়াউর রহমান মেডিকেল কলেজ (শজিমেক) হাসাপাতাল মর্গে পাঠানো হয়েছে। আর্থিক লেনদেন অথবা নারীঘটিত কোনো বিষয়ের জেরে এ হত্যাকাণ্ড ঘটেছে বলে প্রাথমিকভাবে ধারণা করা হচ্ছে বলেন ওসি।এএম/আইআই</body>
</article>
