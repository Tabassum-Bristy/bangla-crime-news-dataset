<article>
  <headline>
পাকিস্তানে বাস থেকে নামিয়ে ১৪ জনকে গুলি করে হত্যা
</headline>
  <url>https://www.jagonews24.com/international/news/494479</url>
  <published_at>
</published_at>
  <category>খুন</category>
  <body>পাকিস্তানের বেলুচিস্তান প্রদেশের উপকূলীয় মাকরান শহরের হাইওয়েতে একটি বাস থামিয়ে কমপক্ষে ১৪ জন যাত্রীকে গুলি করে হত্যা করা হয়েছে। অজ্ঞাত বন্দুকধারীরা এই হত্যাকাণ্ড চালিয়েছে। তবে কি কারণে তারা বাসের যাত্রীদের এভাবে হত্যা করেছে তা এখনও নিশ্চিত নয়।জিও টিভির এক প্রতিবেদনে বলা হয়েছে, একদল সশস্ত্র লোক একটি বাস থামিয়ে কিছু যাত্রীকে নামতে বলে। তাদের পরিচয় জানতে চাওয়া হয়। পরিচয় জানার পর ১৪ জনকে গুলি করে হত্যা করা হয়। নিহতদের মধ্যে একজন নৌবাহিনীর এবং একজন উপকূলীয় রক্ষী বাহিনীর সদস্য।নিহতদের মরদেহ ওরমারার কাছে একটি হাসপাতালে স্থানান্তর করা হয়েছে। বৃহস্পতিবার সকালের এই হত্যাকাণ্ডের ঘটনার তদন্ত শুরু হয়েছে।বেলুস্তিানের পুলিশ কর্মকর্তা মোহসিন হাসান বাট বলেন, ১৫ থেকে ২০ জন অস্ত্রধারী করাচি এবং গাওয়াদারের মধ্যবর্তী এলাকায় পাঁচ থেকে ছয়টি বাস থামায়। এরপর বেশ কয়েকজন যাত্রীকে গুলি করে হত্যা করা হয়।বেলুচিস্তানের স্বরাষ্ট্রমন্ত্রী হায়দার আলি এএফপিকে বলেন, ওই অস্ত্রধারীরা ফ্রন্টিয়ার কর্পসের পোশাক পরা ছিল। নারকীয় ওই হত্যাকাণ্ড থেকে পালাতে সক্ষম হন দুই যাত্রী। পরে তারা কাছাকাছি একটি চেকপোস্টে খবর দেন।এই হত্যাকাণ্ডের তীব্র নিন্দা জানিয়েছেন প্রধানমন্ত্রী ইমরান খান। তিনি হতাহতদের পরিবারের প্রতি গভীর সমবেদনা প্রকাশ করেছেন। বেলুচিস্তানের মুখ্যমন্ত্রী জাম কামাল এই ঘটনার তীব্র নিন্দা জানিয়ে বলেছেন, সন্ত্রাসীরা নির্দোষ লোকজনকে গুলি করে হত্যা করেছে।টিটিএন/আরআইপি</body>
</article>
