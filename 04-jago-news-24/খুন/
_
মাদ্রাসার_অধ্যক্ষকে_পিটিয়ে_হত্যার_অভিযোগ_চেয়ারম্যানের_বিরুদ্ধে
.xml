<article>
  <headline>
মাদ্রাসার অধ্যক্ষকে পিটিয়ে হত্যার অভিযোগ চেয়ারম্যানের বিরুদ্ধে
</headline>
  <url>https://www.jagonews24.com/country/news/489739</url>
  <published_at>
</published_at>
  <category>খুন</category>
  <body>মাগুরার শ্রীপুর উপজেলার কাদিরপাড়া মাদ্রাসার অধ্যক্ষ মাওলানা আব্দুর রউফকে (৪০) পিটিয়ে হত্যার অভিযোগ উঠেছে মহম্মদপুর উপজেলার বালিদিয়া ইউনিয়নের চেয়ারম্যান পান্নু মোল্যার বিরুদ্ধে।সোমবার রাত ৯টার দিকে মাওলানা আব্দুর রউফ চিকিৎসাধীন অবস্থায় মাগুরা সদর হাসপাতালে মারা যান। এর আগে গত বৃহস্পতিবার তাকে পিটিয়ে আহত করা হয় বলে অভিযোগ ওঠে।নিহতের ছোট ভাই মিলিন ফকির বলেন, কয়েক বছর আগে মাওলানা আব্দুর রউফ মহম্মদপুর উপজেলার ঘোষপুরে হাজী মছলেম উদ্দীন টেকনিক্যাল কলেজ প্রতিষ্ঠা করেন। ওই প্রতিষ্ঠানের সীমানার কিছু মূল্যবান গাছ এলাকার চেয়ারম্যান পান্নু মোল্যা প্রভাব খাটিয়ে কেটে নেন। এ ঘটনার বিচার চেয়ে মাওলানা আব্দুর রউফ মাগুরা জজ কোর্টে একটি মামলা দায়ের করেন।এই মামলার জের ধরে গত বৃহস্পতিবার বড়রিয়া বাজার এলাকায় পান্নু চেয়ারম্যান ও তার সমর্থক আজাদ, খালেক, নজরুল, আমিনুল কাজীসহ বেশ কয়েকজন দেশীয় অস্ত্রসস্ত্র ও লাঠিসোটা দিয়ে আব্দুর রউফকে পিটিয়ে গুরুতর জখম করে।পরে স্থানীয়রা তাকে উদ্ধার করে মহম্মদপুর উপজেলা স্বাস্থ্যকেন্দ্রে নিয়ে গেলে ওইদিনই উন্নত চিকিৎসার জন্য তাকে মাগুরা সদর হাসপাতালে প্রেরণ করা হয়। আজ রাতে সেখানে চিকিৎসাধীন অবস্থায় আব্দুর রউফ মারা যান।নিহতের খালাত ভাই মো. সাচ্চু মিয়া বলেন, মহম্মদপুরের বালিদিয়া ইউপি চেয়ারম্যান ক্ষমতাসীন দলের ছত্রচ্ছায়ায় থাকায় এসব ঘটনাকে ধামাচাপা দিতে মরিয়া হয়ে উঠেছেন সাচ্চু মিয়া ও তার সমর্থকরা। এমনকি হুমকি-ধমকিসহ প্রাণনাশেরও আশঙ্গা দেখা দিয়েছে।এ বিষয়ে পান্নু মোল্যার মুঠোফোনে যোগাযোগ করার চেষ্টা করা হলে নম্বরটি বন্ধ পাওয়া যায়।মাগুরার অতিরিক্ত পুলিশ সুপার তারিকুল ইসলাম ঘটনার সত্যতা নিশ্চিত করে জানান, লিখিত অভিযোগ পেলে পুলিশ আইনআনুগ ব্যবস্থা গ্রহণ করবে।মো. আরাফাত হোসেন/বিএ</body>
</article>
