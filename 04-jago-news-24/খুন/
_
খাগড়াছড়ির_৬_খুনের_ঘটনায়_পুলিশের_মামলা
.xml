<article>
  <headline>
খাগড়াছড়ির ৬ খুনের ঘটনায় পুলিশের মামলা
</headline>
  <url>https://www.jagonews24.com/country/news/446717</url>
  <published_at>
</published_at>
  <category>খুন</category>
  <body>পার্বত্য খাগড়াছড়ির স্বনির্ভর এলাকায় প্রতিপক্ষের গুলিতে তিন ইউপিডিএফ কর্মীসহ ৬ জন নিহতের ঘটনায় দু’দিন পর সদর থানায় মামলা করেছে পুলিশ। মামলায় ১৫-২০ অজ্ঞাত ব্যক্তিকে আসামি করা হয়েছে বলে জানা গেছে।মামলা দায়েরের বিষয়টি নিশ্চিত করে খাগড়াছড়ি সদর থানা পুলিশের ভারপ্রাপ্ত কর্মকর্তা মো. সাহাদত হোসেন টিটো জানান, গত দুই দিনেও নিহতের পরিবারগুলোর পক্ষ থেকে কোনো মামলা না করায় সোমবার সকালে পুলিশ বাদী হয়ে ১৫-২০ অজ্ঞাত ব্যক্তিকে আসামি করে মামলা করেছে। খাগড়াছড়ি সদর থানার মামলা নং-১২।এদিকে এ ঘটনার পর খাগড়াছড়ির আইন-শৃঙ্খলা উন্নয়নসহ জনমনে স্বস্তি ও আস্থা ফেরাতে গত রোববার দুপুরের পর থেকে বিশেষ অভিযান শুরু করেছে যৌথ বাহিনী। খাগড়াছড়ির অতিরিক্ত পুলিশ সুপার এমএম সালাউদ্দিন জানিয়েছেন অবৈধ অস্ত্রে উদ্ধারে সপ্তাহব্যাপী চলবে এই অভিযান।অপরদিকে এ হত্যাকাণ্ড তদন্তে খাগড়াছড়ির অতিরিক্তি জেলা ম্যাজিস্ট্রেট মো. আবু ইউছুফকে প্রধান করে গঠিত তদন্ত কমিটিকে প্রত্যাখ্যান করে ঘটনার সুষ্ঠু, স্বচ্ছ ও নিরপেক্ষ বিচার এবং বিভাগীয় তদন্তের দাবি জানিয়েছে ইউপিডিএফ সমর্থিত চারটি সংগঠন।সোমবার সকালের দিকে গণতান্ত্রিক যুব ফোরামের কেন্দ্রীয় সহ-সাধারণ সম্পাদক বরুন চাকমা স্বাক্ষরিত প্রেস বিজ্ঞপ্তিতে গণতান্ত্রিক যুব ফোরামের সভাপতি অংগ্য মারমা, পাহাড়ি ছাত্র পরিষদের সভাপতি বিনয়ন চাকমা, হিল উইমেন্স ফেডারেশনের সভানেত্রী নিরূপা চাকমা ও ইউনাইটেড ওয়ার্কার্স ডেমোক্রেটিক ফ্রন্টের সভাপতি সচিব চাকমা এ দাবি জানান।মুজিবুর রহমান ভুইয়া/এফএ/জেআইএম</body>
</article>
