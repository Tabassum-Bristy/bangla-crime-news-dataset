<article>
  <headline>
গাজীপুরে ছুরিকাঘাতে যুবক খুন
</headline>
  <url>https://www.jagonews24.com/country/news/467763</url>
  <published_at>
</published_at>
  <category>খুন</category>
  <body>তুচ্ছ ঘটনায় এক যুবককে ছুরিকাঘাতে খুনের ঘটনা ঘটেছে। শুক্রবার রাত সাড়ে ৮টার দিকে গাজীপুর মহানগরীর হাজীবাগ এলাকায় এ ঘটনা ঘটে।নিহত আবু বকর সিদ্দিক ওরফে বাবু (২২) স্থানীয় সামসুল হকের ছেলে। তিনি ওই এলাকার একটি ক্লিনিকের রিসিপশনিস্ট পদে চাকরি করতেন।পুলিশ ও স্থানীয়রা জানায়, হাজীবাগ এলাকার সফিকুল ইসলাম কাইলা ওরফে কালুর সঙ্গে পারভেজের পূর্ব বিরোধ ছিল। শুক্রবার রাতে বাবু ও পারভেজসহ কয়েক বন্ধু প্রতিবেশী নুরা মাদবরের বাড়ির ভাড়াটে রবিউলের ছেলের বিয়ের অনুষ্ঠানে যোগ দেয়। কালু বিয়েবাড়ি থেকে পারভেজকে ডেকে আনার জন্য বাবুকে পাঠান। বাবু পারভেজকে ডেকে আনতে গেলে তাদের মধ্যে কথা কাটাকাটি হয়।এক পর্যায়ে পারভেজ চাকু দিয়ে বাবুর পেটে আঘাত করে পালিয়ে যায়। পরে স্থানীয়রা গুরুতর আহতাবস্থায় বাবুকে উদ্ধার করে শহীদ তাজউদ্দীন আহমদ মেডিকেল কলেজ হাসপাতালে পাঠায়। সেখান থেকে গুরুতর অবস্থায় তাকে ঢাকা মেডিকেল কলেজ হাসপাতালে নেয়ার পথে বাবু মারা যান।গাজীপুর মেট্রোপলিটন পুলিশের সদর থানার এসঅই মো. মাহবুব ঘটনার সত্যতা স্বীকার করে জানান, বাবু ও পারভেজসহ কয়েকজন ওই বিয়ে বাড়িতে যান। বাবুর সঙ্গে পারভেজের কথা কাটাকাটির এক পর্যায়ে বাবুকে চাকু দিয়ে আঘাত করে পালিয়ে যায় পারভেজ। এ ঘটনায় জড়িতদের গ্রেফতারের চেষ্টা চলছে।আমিনুল ইসলাম/এফএ/এমকেএইচ</body>
</article>
