<article>
  <headline>
সিলেটে মা-ছেলে খুন : ২৬ জনের বিরুদ্ধে মামলা
</headline>
  <url>https://www.jagonews24.com/country/news/418838</url>
  <published_at>
</published_at>
  <category>খুন</category>
  <body>সিলেট নগরের মিরাবাজারের খারপাড়া এলাকায় মা-ছেলে খুনের ঘটনায় মামলা হয়েছে। রোববার রাতে সিলেট মহানগরের কোতোয়ালি থানায় অজ্ঞাতনামা ২৬ জনকে আসামি করে এ মামলা দায়ের করেন নিহত রোকেয়া বেগমের ভাই জাকির হোসেন।মামলার এজাহারে কারও নামোল্লেখ করা না হলেও, গত কয়েকদিন আগে রোকেয়ার বাসায় হামলা, মোবাইল ছিনিয়ে নেওয়া এবং তাকে মারধরের ঘটনা উল্লেখ করা হয়েছে। ওই হামলা এবং মারধরের ঘটনা উল্লেখ করে এর সঙ্গে জড়িত শিপলু, তানিম ও সুমনের নাম উল্লেখ করে ঘটনার সঙ্গে তাদের সংশ্লিষ্টতা থাকতে পারে এজাহারে বলা হয়েছে।মহানগর পুলিশের উপ কমিশনার (মিডিয়া) মুহম্মদ আব্দুল ওয়াহাব বলেন, জোড়া খুনের ঘটনায় মামলা হয়েছে। আসামিদের চিহ্নিত করে গ্রেফতারে পুলিশ কাজ করছে।উল্লেখ্য, রোকেয়া বেগম তার ছেলে রবিউল ইসলাম রোকন (১৭) এবং মেয়ে রাইসাকে (৫) নিয়ে মিরাবাজারের মিতালী আবাসিক এলাকার ১৫/জে নম্বর বাসায় গত একবছর ধরে ভাড়া থাকতেন। তাদের সঙ্গে বাসায় একটি কাজের মেয়েও থাকত। গত শুক্রবার বিকেলে পরিবারের সদস্যদের সঙ্গে রোকেয়াদের সর্বশেষ যোগাযোগ হয়। এরপর থেকে তাদের মোবাইল বন্ধ পাওয়া যাচ্ছিল।রোববার সকালে তাদের খোঁজ নিতে মিরাবাজারস্থ বাসায় আসেন নিহতের ভাই জাকির হোসেন। বাসায় এসে ভেতর থেকে তিনি তাদের দরজা বন্ধ দেখতে পান। অনেকক্ষণ ডাকাডাকির পরও কেউ দরজা না খোলায় তিনি বাড়ির মালিককে খবর দেন।পরে বাড়ির মালিক ঘটনা শুনে পুলিশকে খবর দিলে পুলিশ এসে ঘরে প্রবেশ করে তাদের মরদেহ উদ্ধার করে। এ সময় ঘরের মধ্যে কান্নারত অবস্থায় পাঁচ বছর বয়সী মেয়েকে উদ্ধার করেছে পুলিশ। তবে কাজের মেয়েকে বাসায় পাওয়া যায়নি।ছামির মাহমুদ/এফএ/জেআইএম</body>
</article>
