<article>
  <headline>
পরিদর্শক মামুন হত্যা : তিন জনের জবানবন্দি
</headline>
  <url>https://www.jagonews24.com/law-courts/news/440711</url>
  <published_at>
</published_at>
  <category>খুন</category>
  <body>পুলিশের বিশেষ শাখার (এসবি) পরিদর্শক মামুন ইমরান হত্যা মামলায় গ্রেফতার তিনজন আদালতে স্বীকারোক্তিমূলক জবানবন্দি দিয়েছেন।অপরদিকে সুরাইয়া আকতার কেয়া নামে এক আসামির তিন দিনের রিমান্ড মঞ্জুর করেছেন আদালত।বৃহস্পতিবার (১৯ জুলাই) তাদের চার জনকে ঢাকা মহানগর হাকিম আদালতে হাজির করে পুলিশ। এ সময় তিন জনের স্বীকারোক্তিমূলক জবানবন্দি রেকর্ডের আবেদন করেন তদন্তকারী কর্মকর্তা ডিবি পুলিশের পরিদর্শক মাহবুবুর রহমান। আবেদনের প্রেক্ষিতে ঢাকা মহানগর হাকিম মাহমুদা আক্তার আসামি ফারিয়া বিনতে মিম ওরফে মাইশা, মহানগর হাকিম জিয়ারুল আসামি মিজানুর রহমান ও মহানগর হাকিম নুরুন্নাহার ইয়াসমিন আসামি মেহেরুন নেসা স্বর্ণার জবানবন্দি রেকর্ড করেন। জবানবন্দি গ্রহণ শেষে তাদের কারাগারে পাঠানোর আদেশ দেন আদালত।অপরদিকে ঢাকা মহানগর হাকিম কায়সারুল ইসলামের আদালতে আসামি সুরাইয়া আকতার কেয়ার বিরুদ্ধে সাত দিনের রিমান্ড আবেদন করেন তদন্তকারী কর্মকর্তা। শুনানি শেষে আদালত তিন দিনের রিমান্ড মঞ্জুর করেন।এর আগে বুধবার (১৮ জুলাই) রাতে রাজধানীর বাড্ডা ও হাজারীবাগে অভিযান চালিয়ে তাদের গ্রেফতার করে মহানগর গোয়েন্দা পুলিশ (ডিবি)।গ্রেফতারকৃতরা হলেন- মিজান শেখ, মেহেরুন্নেছা স্বর্ণা ওরফে আফরিন ওরফে আন্নাফি, সুরাইয়া আক্তার ওরফে কেয়া, ফারিয়া বিনতে মীম।উল্লেখ্য, ১০ জুলাই গাজীপুরের কালীগঞ্জ উপজেলায় উলুখোলা এলাকার একটি জঙ্গল থেকে মামুনের হাত-পা বাঁধা বস্তাবন্দি পোড়া মরদেহ উদ্ধার করা হয়। ঘটনার দুই দিন আগে অফিস শেষে বাসায় ফেরার পথে নিখোঁজ হন তিনি। মামুন ইমরানের মুত্যৃর ঘটনায় তার ভাই বাদী হয়ে রাজধানীর বনানী থানায় মামলা করেন।জেএ/এএইচ/জেআইএম</body>
</article>
