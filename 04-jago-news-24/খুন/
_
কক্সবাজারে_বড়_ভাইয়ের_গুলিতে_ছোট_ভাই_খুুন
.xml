<article>
  <headline>
কক্সবাজারে বড় ভাইয়ের গুলিতে ছোট ভাই খুুন
</headline>
  <url>https://www.jagonews24.com/country/news/429663</url>
  <published_at>
</published_at>
  <category>খুন</category>
  <body>কক্সবাজারে বড় ভাই এরশাদ উল্লাহর (২৬) গুলিতে ছোট ভাই আবদু শুক্কুর (১৯) খুন হয়েছেন।শুক্রবার বিকেল ৪টায় সদর উপজেলার ঝিলংজা ইউনিয়নের জানারঘোনার ফুটখালী মসজিদের সামনে এ ঘটনা ঘটে।নিহত আবদু শুক্কুর ও ঘাতক এরশাদ উল্লাহ ওই এলাকার নাজিম উদ্দিনের ছেলে।ঝিলংজা ইউপি সদস্য রফিকুল ইসলাম বাহাদুর জানান, নিহত যুবক পেশায় রাজমিস্ত্রীর সহকারী। তিনি দক্ষিণ জানারঘোনার সিরাজুল হকের ছেলে রাজমিস্ত্রী মনসুরের সহকারী হিসেবে কাজ করতেন। কাজের টাকা নিয়ে শুক্রবার দুপুর দেড়টার দিকে মসজিদ মাঠে মনসুরের সঙ্গে শুক্কুরের কথা কাটাকাটি হয়। একপর্যায়ে তাদের মধ্যে হাতাহাতি হলে মুসল্লিরা তাৎক্ষণিক বিষয়টি সুরহা করে দেন। কিন্তু মনসুর এ নিয়ে এরশাদ উল্লাহকে নালিশ করে।তিনি আরও জানান, এরশাদের সঙ্গে ছোট ভাই শুক্কুরের পুুুরোনো কলহের কারণে সম্পর্ক তেমন ভালো ছিল না। মনসুরের নালিশ শুনে এরশাদ উল্লাহ মসজিদ মাঠেই তার আপন ছোট ভাইকে গুলি করে। এতে আহতবস্থায় তাকে কক্সবাজার সদর হাসপাতালে আনা হলে কর্তব্যরত চিকিৎসক মৃত ঘোষণা করেন।কক্সবাজার সদর থানার ওসি (তদন্ত) কামরুল আজম জানান, নিহতের মরদেহ কক্সবাজার সদর হাসপাতাল মর্গে রয়েছে। তার শরীরে ৩টি গুলির চিহ্ন রয়েছে।কক্সবাজার সদর থানার ওসি ফরিদ উদ্দিন খন্দকার জানান, ঘাতককে ধরতে পুলিশের অভিযান চলছে।সায়ীদ আলমগীর/এমবিআর</body>
</article>
