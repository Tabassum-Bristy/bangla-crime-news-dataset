<article>
  <headline>
ভাই-ভাতিজার হাতে খুন হলেন আব্দুর রহিম
</headline>
  <url>https://www.jagonews24.com/country/news/513916</url>
  <published_at>
</published_at>
  <category>খুন</category>
  <body>মানিকগঞ্জের সিংগাইরে জমি সংক্রান্ত বিরোধের জের ধরে বড় ভাই আব্দুর রহিমকে (৫৫) পিটিয়ে হত্যার অভিযোগ পাওয়া গেছে ছোট ভাই মুজিবুর রহমান ও ভাতিজা সালাহউদ্দিনের (১৮) বিরুদ্ধে।রোববার সন্ধ্যা ৬টার দিকে উপজেলার জামির্ত্তা ইউনিয়নের বিন্নাডাঙ্গি বাসস্ট্যান্ডের অদূরে এ ঘটনা ঘটে। পরে রাতে সাভারে এনাম মেডিকেল কলেজ ও হাসপাতালে চিকিৎসাধীন অবস্থায় মারা যান তিনি।নিহত আব্দুর রহিম বিন্নাডাঙ্গি এলাকার মৃত আলাউদ্দিন মাতাব্বরের ছেলে।পারিবারিক ও স্থানীয় সূত্রে জানা গেছে, নিহত আব্দুর রহিমের বড় ভাই মৃত আব্দুল আজিজের ছেলে স্বপনের (২০) সঙ্গে জমি নিয়ে ছোট ভাই মুজিবুর রহমানের দীর্ঘদিন ধরে বিরোধ চলে আসছে। এ নিয়ে রোববার সন্ধ্যা ৬টার দিকে স্থানীয় বিন্নাডাঙ্গি বাসস্ট্যান্ডের অদূরে চাচা মুজিবুর রহমান ভাতিজা স্বপনকে মারার জন্য উদ্যত হলে সে পালিয়ে যায়। এমন সময় পাশেই থাকা আব্দুর রহিম ঘটনাস্থলে এগিয়ে গেলে দুই ভাই বাগবিতণ্ডায় জড়িয়ে পড়ে। এক পর্যায়ে মুজিবুর রহমান ও তার ছেলে সালাহউদ্দিন (১৮) লোহার রড ও লাঠি দিয়ে পিটিয়ে আব্দুর রহিমকে গুরুতর আহত করে।খবর পেয়ে স্বজনরা আব্দুর রহিমকে গুরুতর অবস্থায় উদ্ধার করে সাভারের এনাম মেডিকেল কলেজ হাসপাতালে ভর্তি করেন। সেখানে চিকিৎসাধীন অবস্থায় রাতে তার মৃত্যু হয়।সিঙ্গাইর থানার পুলিশ পরিদর্শক (ওসি) খন্দকার ইমাম হোসেন বলেন, লাশ উদ্ধার করে ময়নাতদন্তের জন্য জেলা সদর হাসপাতালে পাঠানো হয়। এ ঘটনায় নিহতের স্ত্রী খাদিজা বেগম বাদী হয়ে মুজিবুর রহমান ও তার ছেলে সালাউদ্দিনসহ অজ্ঞাত কয়েকজনকে আসামি করে থানায় মামলা দায়ের করেছেন। আসামিদের গ্রেফতারের চেষ্টা চলছে।বি এম খোরশেদ/এমবিআর/এমএস</body>
</article>
