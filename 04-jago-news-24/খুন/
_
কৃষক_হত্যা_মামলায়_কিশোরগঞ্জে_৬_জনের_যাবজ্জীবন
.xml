<article>
  <headline>
কৃষক হত্যা মামলায় কিশোরগঞ্জে ৬ জনের যাবজ্জীবন
</headline>
  <url>https://www.jagonews24.com/country/news/460648</url>
  <published_at>
</published_at>
  <category>খুন</category>
  <body> কিশোরগঞ্জের তাড়াইলে কৃষক রিয়াজ উদ্দিন হত্যা মামলায় জিল্লু মিয়া নামে এক জনকে মৃত্যুদণ্ড ও ৬ জনকে যাবজ্জীবন কারাদণ্ড দিয়েছেন আদালত। এ ছাড়া অভিযোগ প্রমাণিত না হওয়ায় মামলার অপর ৮ আসামিকে খালাস দেয়া হয়েছে।কিশোরগঞ্জের দ্বিতীয় অতিরিক্ত জেলা ও দায়রা জজ আদালতের বিচারক মো. আব্দুর রহিম বৃহস্পতিবার সকালে এ রায় দেন।যাবজ্জীবন সাজাপ্রাপ্ত আসামিরা হলেন- ইসহাক মিয়া, তৌহিদ মিয়া, বাদল মিয়া, চাঁন মিয়া, হাদিস মিয়া ও আলী আকবর।মামলার বিবরণে জানা গেছে, পূর্ব শত্রুতার জের ধরে ২০০৮ সালের ১৬ জুন ভোরে তাড়াইল উপজেলার ধলা ইউনিয়নের ভেইয়ারকোনা গ্রামের কৃষক মো. রিয়াজ উদ্দিনকে গলা কেটে হত্যা করে আসামিরা।এ ঘটনায় নিহতের ছোট ভাই শরীফ উদ্দিন খোকন বাদী হয়ে ওই দিনই ১৬ জনকে আসামি করে তাড়াইল থানায় মামলা করেন। ২০১২ সালের ১২ আগস্ট জেলা সিআইডির পরিদর্শক মোল্লা মো. শাহজাহান আদালতে আসামিদের বিরুদ্ধে চার্জশিট দাখিল করেন।দীর্ঘ বিচারিক প্রক্রিয়া শেষে আদালত আজ রায় ঘোষণা করেন। এ সময় ১৩ জন আসামি আদালতে উপস্থিত ছিলেন। বিচার চলাকালীন আব্দুল ওয়াহাব নামে এ আসামির মৃত্যু হওয়ায় তাকে অব্যাহতি দেয়া হয়।রাষ্ট্রপক্ষে এপিপি অ্যাড. হুমায়ূন কবীর ও আসামি পক্ষে অশোক সরকার মামলা পরিচালনা করেন।নূর মোহাম্মদ/এফএ/আরআইপি</body>
</article>
