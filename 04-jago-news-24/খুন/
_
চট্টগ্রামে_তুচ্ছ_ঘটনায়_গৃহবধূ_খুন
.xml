<article>
  <headline>
চট্টগ্রামে তুচ্ছ ঘটনায় গৃহবধূ খুন
</headline>
  <url>https://www.jagonews24.com/country/news/420053</url>
  <published_at>
</published_at>
  <category>খুন</category>
  <body>চট্টগ্রাম নগরের মাদারবাড়িতে তুচ্ছ ঘটনায় বালি বেগম (২২) নামে এক গৃহবধূ খুন হয়েছেন। শনিবার রাত ১১ টার দিকে পশ্চিম মাদারবাড়ির যুগিচাঁদ মসজিদ লেইনে মহসিনের ভাড়া ঘরে এই ঘটনা ঘটে।জানা যায়, একটি মোবাইল ফোন চুরির ঘটনা নিয়ে প্রতিবেশীর সঙ্গে বাদানুবাদ তুমুল সংঘর্ষে রূপ নেয়। একপর্যায়ে প্রতিপক্ষের ছুরিকাঘাতে বেবী আকতার (৫০), তার মেয়ে বালি বেগম (২২) ও ছেলে সুমন (২০) আহত হন। রাত সাড়ে ১১টার দিকে তাদের চট্টগ্রাম মেডিকেল কলেজ হাসপাতালে নিয়ে গেলে কর্তব্যরত চিকিৎসক বালি বেগমকে মৃত ঘোষণা করেন।চমেক পুলিশ ফাঁড়ির পরিদর্শক জহিরুল ইসলাম জাগো নিউজকে জানান, রাত সাড়ে ১১টার দিকে আহত ৩ জনকে চমেক হাসপাতালের জরুরি বিভাগে আনা হলে ডাক্তার বালি বেগমকে মৃত ঘোষণা করেন। বাকি দু’জন ক্যাজুয়্যালিটি ওয়ার্ডে চিকিৎসাধীন রয়েছেন। তাদের শরীরের বিভিন্ন স্থানে ছুরিকাঘাতসহ জখমের চিহ্ন রয়েছে।আহতদের অবস্থা আশঙ্কামুক্ত নয় বলে জানান পুলিশ ফাঁড়ির এএসআই শীলব্রত বড়ুয়া। সদরঘাট থানার ওসি মো. নেজাম উদ্দিন বলেন, শনিবার বিকেলে বেবী আকতারের পরিবারের একটি মোবাইল ফোন চুরি হয়। প্রতিবেশী একটি ঘরে রাত ১০টার দিকে মোবাইল ফোনটি পাওয়া গেলেও মেমোরি কার্ড খুলে রাখা হয়। এ নিয়ে উভয় পরিবারের সৃষ্ট বিরোধ একপর্যায়ে রক্তক্ষয়ী সংঘর্ষে রূপ নেয়। প্রতিপক্ষরা দা-ছুরি নিয়ে বেবী আকতারের ঘরে হামলা চালালে এই হতাহতের ঘটনা ঘটে। হত্যাকাণ্ডের সঙ্গে জড়িতদের গ্রেফতারের চেষ্টা চলছে বলে জানান ওসি নেজাম উদ্দিন।আবু আজাদ/ওআর/এমআরএম</body>
</article>
