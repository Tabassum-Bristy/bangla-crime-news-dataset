<article>
  <headline>
মাদক ব্যবসায়ীরাই খুন করে সাংবাদিক উৎস রহমানকে
</headline>
  <url>https://www.jagonews24.com/country/news/451566</url>
  <published_at>
</published_at>
  <category>খুন</category>
  <body>রংপুর থেকে প্রকাশিত দৈনিক যুগের আলো পত্রিকার স্টাফ রিপোর্টার মশিউর রহমান উৎস ওরফে উৎস রহমান হত্যা মামলার (অভিযোগপত্র) চার্জশিট দাখিল করা হয়েছে।সন্ত্রাসীদের হাতে নিহত হওয়ার আড়াই বছরেরও বেশি সময় পর মাদক ব্যবসায়ী জহিরন আক্তার জুই ওরফে গেদী এবং তার সহযোগী রুপম, শুভ, পেশাদার খুনি রুবেল হেমব্রা, রিপন, লেলিন, রোকসানা ও রুবেলকে অভিযুক্ত করে রংপুরের চিফ জুডিশিয়াল ম্যাজিস্টেট আদালতে অভিযোগপত্র দেয়া হয়েছে।গত ১৫ সেপ্টেম্বর আদালতে অভিযোগপত্র দাখিল করা হলেও সোমবার দুপুরে পুলিশ সুপার মিজানুর রহমান তার কার্যালয়ে এক সংবাদ সম্মেলনে এ তথ্য জানান।পুলিশ সুপার বলেন, মাদক ব্যবসায়ী গেদীর সঙ্গে মশিউর রহমান উৎসের পরিচয় ছিল। গেদীর স্বার্থ সংশ্লিষ্ট বিষয়ে আঘাত আসায় গেদী মামলার অন্যান্য আসামিদের সহযোগিতায় উৎসকে হত্যা করে। এ হত্যাকাণ্ডে জড়িত ৩ আসামি হত্যার দায় স্বীকার করে আদালতে স্বীকারোক্তিমূলক জবানবন্দি দিয়েছেন।উল্লেখ্য, ২০১৫ সালের ২৩ ডিসেম্বর রাত সাড়ে ৯টার দিকে আত্মীয়ের বাড়িতে দাওয়াতের কথা বলে যুগের আলো পত্রিকার সংশ্লিষ্ট কর্মকর্তাকে জানিয়ে অফিস থেকে মোটরসাইকেল নিয়ে বেরিয়ে যান উৎস। এরপর রাতে আর বাসায় ফেরেননি তিনি। রাতভর স্বজন এবং সহকর্মীরা বিভিন্নস্থানে সন্ধান করেও তার কোনো খোঁজ পায়নি। পরের দিন সকালে রংপুর নগরীর ধান গবেষণা ইন্সটিটিউটের অদূরে রংপুর-ঢাকা মহাসড়কের পাশে একটি গাছের সঙ্গে বাঁধা অবস্থায় মরদেহ দেখতে পেরে স্থানীয়রা পুলিশে খবর দেয়। খবর পেয়ে পুলিশ ও তার সহকর্মীরা ঘটনাস্থলে গিয়ে সাংবাদিক উৎস রহমানের মরদেহ উদ্ধার করে রংপুর মেডিকেল কলেজের মর্গে নিয়ে যায়। এ ঘটনায় নিহত উৎস রহমানের মা নুরজাহান বেগম বাদী হয়ে কোতোয়ালি থানায় একটি হত্যা মামলা দায়ের করেন।জিতু কবীর/এমএএস/এমএস</body>
</article>
