<article>
  <headline>
স্বামী-স্ত্রী পরিচয়ে ফ্ল্যাট ভাড়া, মিলল নারীর লাশ
</headline>
  <url>https://www.jagonews24.com/country/news/487745</url>
  <published_at>
</published_at>
  <category>খুন</category>
  <body>পাবনা শহরের সোনাপট্টি জামিল সুপার মার্কেটের পাঁচতলার একটি ফ্ল্যাট থেকে বিথী আক্তার সাজু (৪০) নামে এক নারীর মরদেহ উদ্ধার করেছে পুলিশ।শনিবার দুপুরে স্থানীয় দোকানদার ও প্রতিবেশীদের মাধ্যমে খবর পেয়ে ওই নারীর মরদেহ উদ্ধার করে পুলিশ। নিহত বিথী আক্তার পাবনা সদর উপজেলার গয়েশপুর ইউনিয়নের মনোহরপুর গ্রামের মৃত আবুল বাশারের মেয়ে।পাবনা থানা পুলিশের ওসি (তদন্ত) আসাদুজ্জামান বলেন, প্রায় ১০ বছর আগে স্বামী নাসিরের সঙ্গে বিচ্ছেদের ঘটনা ঘটে বিথী আক্তার সাজুর। সাত মাস আগে ওই নারী ভুট্টো নামে এক ব্যক্তিকে দ্বিতীয় স্বামী পরিচয় দিয়ে ছেলে হিমেলকে নিয়ে জামিল সুপার মার্কেটের পাঁচতলার একটি ফ্ল্যাট ভাড়া নেন। সেখানেই থাকতেন তারা। সাতদিন আগে তার ছেলে হিমেল চাঁপাইনবাবগঞ্জে তার বাবার বাড়িতে যায়। এরই মধ্যে ঘটে এ ঘটনা। এটি হত্যা না আত্মহত্যা তা নিশ্চিত করে বলে যাচ্ছে না।খোঁজ নিয়ে জানা গেছে, ভুট্টো নামে এক ব্যক্তিকে দ্বিতীয় স্বামী পরিচয় দিয়ে ছেলে হিমেলকে নিয়ে এই বাসায় ভাড়া থাকতেন বিথী আক্তার। তবে মরদেহ উদ্ধারের সময় তার দ্বিতীয় স্বামী বা সন্তানকে পাওয়া যায়নি।পাবনা থানা পুলিশের এসআই আব্দুর রাজ্জাক বলেন, ঘরের দরজা বাইরে থেকে লাগানো ছিল। পুরো বিষয়টি আমরা তদন্ত করে দেখছি। তার দ্বিতীয় স্বামী পরিচয় দেয়া ভুট্টো নামে ওই ব্যক্তির খোঁজ করা হচ্ছে। মরদেহ ময়নাতদন্তের জন্য পাবনা মেডিকেল কলেজ হাসপাতালে পাঠানো হয়েছে। ময়নাতদন্তের পর জানা যাবে এটি হত্যা নাকি আত্মহত্যা।পাবনা সদর সার্কেলের অতিরিক্ত পুলিশ সুপার ইবনে মিজান বলেন, স্থানীয় ও প্রতিবেশীদের মাধ্যমে খবর পেয়ে ওই নারীর মরদেহ উদ্ধার করা হয়। ধারণা করা হচ্ছে দু-তিনদিন আগে তাকে শ্বাসরোধে হত্যা করা হয়েছে।একে জামান/এএম/জেআইএম</body>
</article>
