<article>
  <headline>
বাঘাইছড়িতে জেএসএস কর্মীকে গুলি করে হত্যা
</headline>
  <url>https://www.jagonews24.com/country/news/447052</url>
  <published_at>
</published_at>
  <category>খুন</category>
  <body>রাঙামাটির বাঘাইছড়ি উপজেলায় মিশন চাকমা (৩২) নামে পার্বত্য চট্টগ্রাম জনসংহতি সমিতির (এমএন লারমা) এক কর্মীকে গুলি করে হত্যা করেছে দুর্বৃত্তরা। বুধবার ঈদুল আজহার দিনশেষে রাত ১০টার দিকে উপজেলার বঙ্গলতলি ইউনিয়নে নিজ বাসায় একদল অস্ত্রধারী তাকে গুলি করে পালিয়ে যায়।বাঘাইছড়ি থানার অফিসার ইনচার্জ আমির হোসেন বিষয়টি নিশ্চিত করেছেন। তিনি জানান, প্রাথমিকভাবে পাওয়া তথ্য অনুসারে নিহত মিশন চাকমা পার্বত্য চট্টগ্রাম জনসংহতি সমিতির (এমএন লারমা) সোর্স (সংবাদ সরবরাহকারী) হিসেবে কাজ করতেন।এ ব্যাপারে নিহতের পরিবারের সিদ্ধান্ত অনুসারেই পরবর্তী পদক্ষেপ নেয়া হবে বলে জানিয়েছেন বাঘাইছড়ি থানার শীর্ষ এই কর্মকর্তা।বাঘাইছড়ি উপজেলার জেএসএস (এমএন লারমা) দলের সভাপতি সুরেশ কান্তি চাকমা বলেন, ইউনাইটেড পিপলস ডেমোক্রেটিক ফ্রন্টের (ইউপিডিএফ) উদয় বিকাশ চাকমা ওরফে চিক্কিধন চাকমার নেতৃত্বে এই হত্যাকাণ্ড চালানো হয়েছে। আমরা যতটুকু খবর পেয়েছি প্রায় ঘণ্টাব্যাপী লাঠি দিয়ে আঘাত করে তার মৃত্যু নিশ্চিত করতে গুলি করা হয়।এ বিষয়ে ইউপিডিএফের মুখপাত্র নিরন চাকমা বলেন, এ ঘটনার সঙ্গে আমাদের কোনো সম্পৃক্ততা নেই। এটা তাদের অভ্যন্তরীণ বিরোধ হতে পারে।ধারণা করা হচ্ছে, গত সপ্তাহে পাহাড়ের আরেক জেলা খাগড়াছড়ি শহরের স্বনির্ভর বাজার এলাকায় সশস্ত্র হামলায় ইউপিডিএফের সাত নেতাকর্মী সমর্থক ও শুভানুধ্যায়ী হত্যার ঘটনার প্রতিশোধ হিসেবেই এই ঘটনা ঘটে থাকতে পারে। কারণ ওই হত্যাকাণ্ডের পর ঘটনার জন্য পার্বত্য চট্টগ্রাম জনসংহতি সমিতিকে দায়ী করে আসছিল ইউপিডিএফ।বিএ</body>
</article>
