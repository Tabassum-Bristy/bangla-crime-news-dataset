<article>
  <headline>
অভয়নগরে স্কুলছাত্রকে গলা কেটে হত্যা
</headline>
  <url>https://www.jagonews24.com/country/news/461255</url>
  <published_at>
</published_at>
  <category>খুন</category>
  <body>যশোরের অভয়নগর উপজেলায় হাসিবুর রহমান হাসিব (৯) নামের এক স্কুলছাত্রকে গলা কেটে হত্যা করা হয়েছে। রোববার সকালে তার মরদেহ উদ্ধারের পর দুপুরে ময়নাতদন্তের জন্য যশোর হাসপাতাল মর্গে পাঠানো হয়।নিহত হাসিবুর উপজেলার একতারপুর গ্রামের মফিজুর মল্লিকের ছোট ছেলে এবং একতারপুর সরকারি প্রাথমিক বিদ্যালয়ের দ্বিতীয় শ্রেণির ছাত্র ছিল। হাসিব হত্যার বিচারের দাবিতে সহপাঠীরা মানববন্ধন করেছে। এ ঘটনায় নিহতের চাচা সোহাগ হোসেন বাদী হয়ে অভয়নগর থানায় একটি হত্যা মামলা করেছেন।নিহতের মা সাবিনা খাতুন জানান, শনিবার স্কুল থেকে ফিরে দুপুরের খাবার খেয়ে বিকেলে মাছ ধরতে বের হয় হাসিব। সন্ধ্যায় বাড়ি না ফিরলে পরিবারের সদস্যরা আশপাশের বিভিন্ন পুকুরে খোঁজাখুঁজি শুরু করেন। এশার আজান পর্যন্ত খোঁজাখুঁজি করে ছেলের সন্ধান না পেয়ে স্থানীয় মসজিদের মাইকে ছেলে হারিয়ে যাওয়ার খবর প্রচার করা হয়।রোববার সকালে প্রতিবেশী বৃদ্ধা আলীর মা সুপারি কুড়াতে গিয়ে স্থানীয় আকরাম ফারাজীর বাগানে হাসিবকে রক্তাক্ত অবস্থায় পড়ে থাকতে দেখে বাড়িতে খবর দেয়।পরে পুলিশ ঘটনাস্থলে এসে হাসিবের গলা কাটা মরদেহ উদ্ধার করে থানায় নিয়ে যায়। হাসিবের মা কাঁদতে কাঁদতে বলেন, আমার শিশু সন্তান হত্যার বিচার চাই। কী অপরাধ ছিল আমার ছেলের, যে তাকে গলাকেটে হত্যা করতে হবে।এ ব্যাপারে অভয়নগর থানা পুলিশের ওসি (তদন্ত) রোকিবুজ্জামান বলেন, শিশুটিকে পরিকল্পিতভাবে গলা কেটে হত্যা করে ফেলে রাখা হয়। রাতের কোনো একসময় এ হত্যাকাণ্ড ঘটে। জিজ্ঞাসাবাদের জন্য ঘটনাস্থলের আশপাশের দুই ব্যক্তিকে থানায় আনা হয়েছে।মিলন রহমান/এএম/জেআইএম</body>
</article>
