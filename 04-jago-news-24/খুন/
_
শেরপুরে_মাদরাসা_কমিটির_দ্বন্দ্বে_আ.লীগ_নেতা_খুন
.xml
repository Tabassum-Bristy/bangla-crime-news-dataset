<article>
  <headline>
শেরপুরে মাদরাসা কমিটির দ্বন্দ্বে আ.লীগ নেতা খুন
</headline>
  <url>https://www.jagonews24.com/country/news/430946</url>
  <published_at>
</published_at>
  <category>খুন</category>
  <body>শেরপুরের ঝিনাইগাতী উপজেলার গিলাগাছা গ্রামে মাদরাসা কমিটি নিয়ে দ্বন্দ্বের জের ধরে প্রতিপক্ষের হামলায় আব্দুল আওয়াল (৫৫) নামে এক আওয়ামী লীগ নেতা নিহত হয়েছেন।বৃহস্পতিবার ভোরে ময়মনসিংহ মেডিকেল কলেজ হাসপাতালে চিকিৎসাধীন অবস্থায় তার মৃত্যু হয়। দুপুরে ময়নাতদন্ত শেষে মরদেহ পরিবারের সদস্যদের নিকট হস্তান্তর করে পুলিশ।নিহত আব্দুল আওয়াল ওই গ্রামের মৃত আব্দুল ওহাবের ছেলে। তিনি ঝিনাইগাতী উপজেলার গৌরিপুর ইউনিয়ন আওয়ামী লীগের সাবেক সাংগঠনিক সম্পাদক ছিলেন।পুলিশ ও স্থানীয় সূত্রে জানা যায়, ঝিনাইগাতী উপজেলার গিলাগাছা গ্রামের নয়াপাড়া এবতেদায়ি মাদরাসার সভাপতি ছিলেন স্থানীয় মোজাফ্ফর আলী। আব্দুল আওয়াল নানা কারসাজির মাধ্যমে মোজাফ্ফর আলীকে কমিটি থেকে বাদ দিয়ে নিজে সভাপতি হন। এ নিয়ে ২৯ মে মঙ্গলবার মোজাফ্ফর আলীর ছেলে ইউপি সদস্য বিল্লাল হোসেন ও তার সহযোগীদের সঙ্গে সংঘর্ষ হয়। সে সময় বিল্লাল হোসেন দলবল নিয়ে আওয়ালকে ব্যাপক মারপিট করে। মারপিটে অজ্ঞান অবস্থায় আওয়ালকে প্রথমে শেরপুর জেলা হাসপাতাল ও অবস্থার অবনতি হলে পরে ময়মনসিংহ মেডিকেল কলেজ হাসপাতালে ভর্তি করা হয়। বৃহস্পতিবার ভোরে চিকিৎসাধীন অবস্থায় ময়মনসিংহ মেডিকেল কলেজ হাসপাতালে আব্দুল আওয়াল মারা যান।এদিকে আওয়ালের মৃত্যুর সংবাদ ছড়িয়ে পড়লে বিক্ষুদ্ধ এলাকাবাসী মিছিল নিয়ে হামলাকারীদের বাড়িঘর ভাঙচুর করে।ঝিনাইগাতী থানার ভারপ্রাপ্ত কর্মকর্তা (ওসি) বিপ্লব কুমার বিশ্বাস ঘটনার সত্যতা নিশ্চিত করে বলেন, এ ঘটনায় নিহতের স্ত্রী বাদী হয়ে একটি হত্যা মামলা দায়ের করেছেন।হাকিম বাবুল/আরএআর/পিআর</body>
</article>
