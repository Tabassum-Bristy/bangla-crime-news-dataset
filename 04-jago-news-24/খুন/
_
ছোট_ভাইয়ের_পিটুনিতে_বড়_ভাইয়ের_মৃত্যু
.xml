<article>
  <headline>
ছোট ভাইয়ের পিটুনিতে বড় ভাইয়ের মৃত্যু
</headline>
  <url>https://www.jagonews24.com/country/news/330853</url>
  <published_at>
</published_at>
  <category>খুন</category>
  <body>নাটোরের লালপুর উপজেলার কদচিলান ইউনিয়নের গুদারা গ্রামে শমসের আলী প্রামাণিক (৫৫) নামে এক ব্যক্তিকে তার ছোট ভাই পিটিয়ে হত্যা করেছেন। শুক্রবার রাত ৯টার দিকে পারিবারিক ঝগড়ার এক পর্যায়ে তাকে কাঠের বাটাম দিয়ে পেটানো হয়। গুরুতর অবস্থায় রাজশাহী মেডিকেল কলেজ হাসপাতালে ভর্তির পর শনিবার সকাল সাড়ে ৯টার দিকে শমসের আলীর মৃত্যু হয়।এ ঘটনার পর ঘাতক ছোট ভাই, তার স্ত্রী ও ছেলে পলাতক রয়েছে। নিহত শমসের আলী ওই গ্রামের মৃত আনছার আলী প্রমাণিকের ছেলে।কদমচিলান ইউনিয়ন পরিষদের চেয়ারম্যান মো. সেলিম রেজা মাস্টার জানান, শুক্রবার রাত ৯টার কিছু সময় আগে শমসের আলীর ছেলে জাকির হোসেন পারিবারিক ঘটনায় স্ত্রীকে মারধর করেন। এ সময় চাচা মাহাতাব আলী প্রামাণিক (৫০) ও তার ছেলে মামুন আলী (২৫) স্ত্রীকে মারধর করার প্রতিবাদ করলে শমসের আলী ক্ষিপ্ত হয়ে ওঠেন এবং দুই পরিবারে ঝগড়ার সৃষ্টি হয়। ঝগড়ার এক পর্যায়ে মাহাতাব আলী ও তার ছেলে মামুন কাঠের বাটাম দিয়ে শমসের আলীকে বেধড়ক পেটালে তিনি জ্ঞান হারিয়ে ফেলেন। পরবর্তীতে গুরুতর অবস্থায় হাসপাতালে নেয়া হলে সেখানে তার মৃত্যু হয়।লালপুর থানা পুলিশের ভারপ্রাপ্ত কর্মকর্তা (ওসি) মো. আবু ওবায়েদ ঘটনার সত্যতা স্বীকার করে জানান, এখন পর্যন্ত থানায় এ ব্যাপারে কেউ লিখিত অভিযোগ করেনি। তবে ঘটনাস্থলে পুলিশ পাঠানো হয়েছে এবং মরদেহ ময়নাতদন্তের নির্দেশ দেয়া হয়েছে।রেজাউল করিম রেজা/আরএআর/জেআইএম</body>
</article>
