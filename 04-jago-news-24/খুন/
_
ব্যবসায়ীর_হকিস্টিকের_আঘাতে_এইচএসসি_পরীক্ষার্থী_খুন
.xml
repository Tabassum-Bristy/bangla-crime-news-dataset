<article>
  <headline>
ব্যবসায়ীর হকিস্টিকের আঘাতে এইচএসসি পরীক্ষার্থী খুন
</headline>
  <url>https://www.jagonews24.com/country/news/426624</url>
  <published_at>
</published_at>
  <category>খুন</category>
  <body>শহরের বঙ্গবন্ধু সড়কে ওষুধ ব্যবসায়ীর হকিস্টিকের আঘাতে ফজলে রাব্বী (১৮) নামে এক এইচএসসি পরীক্ষার্থী নিহত হয়েছে। বৃহস্পতিবার রাতে এ ঘটনা ঘটে।নিহত ফজলে রাব্বী জেলার আক্কেলপুর উপজেলার রোয়ার গ্রামের মালয়েশিয়া প্রবাসী সেলিম রেজার ছেলে।প্রত্যক্ষদর্শীদের উদ্ধৃতি দিয়ে জয়পুরহাট সদর থানার উপ-পরিদর্শক (এসআই) জাহাঙ্গীর আলম জানান, ফজলে রাব্বী শহরের সওদাগরপাড়া এলাকায় ভাড়া বাড়িতে থাকে। এবার সে স্থানীয় শহীদ জিয়া কলেজ থেকে এইচএসসি পরীক্ষা দিচ্ছিল।বৃহস্পতিবার পরীক্ষা শেষে বঙ্গবন্ধু সড়কে বন্ধুদের সঙ্গে রাব্বী ক্যারাম খেলছিল। এ সময় ওই এলাকার রেজা নামে এক ওষুধ ব্যবসায়ী রাব্বীর মোটরসাইকেল চান। রাব্বী অস্বীকৃতি জানালে দু’জনে বাকবিতণ্ডায় জড়িয়ে পড়ে।এক পর্যায়ে রেজা হকিস্টিক দিয়ে মাথায় আঘাত করলে রাব্বী গুরুতর আহত হয়। স্থানীয়রা উদ্ধার করে জয়পুরহাট জেলা আধুনিক হাসপাতালে নিয়ে গেলে কর্তব্যরত চিকিৎসক তাকে মৃত ঘোষণা করেন।জয়পুরহাট সদর থানার পুলিশ পরিদর্শক (ওসি, তদন্ত) মোমিনুল হক জানান, ঘাতককে ধরতে পুলিশি অভিযান চলছে। ময়নাতদন্ত শেষে স্বজনদের কাছে রাব্বীর মরদেহ হস্তান্তর করা হবে। এ ব্যাপারে মামলার প্রস্তুতি চলছে বলেও জানান পুলিশ পরিদর্শক।রাশেদুজ্জামান/এফএ/এমএস</body>
</article>
