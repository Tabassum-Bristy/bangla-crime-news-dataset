<article>
  <headline>
ছুরিকাঘাতে নিহত হন অটোচালক রাশেদ
</headline>
  <url>https://www.jagonews24.com/national/news/461024</url>
  <published_at>
</published_at>
  <category>খুন</category>
  <body>রাজধানীর সবুজবাগে অটোরিকশাচালক রাশেদের হত্যাকারীদের গ্রেফতার করেছে পুলিশ। শুক্রবার রাতে অভিযান চালিয়ে তাদের গ্রেফতার করা হয়। গ্রেফতাররা হলেন ছিনতাইকারী জাহিদ হাসান অপু (২৫) ও সোলায়মান (১৮)।এক সংবাদ বিজ্ঞপ্তিতে ডিএমপি জানায়, শুক্রবার দিবাগত রাতে খিলগাঁওয়ের তিতাস রোড ও ছোট বটতলা এলাকায় পৃথক অভিযান চালিয়ে তাদের গ্রেফতার করা হয়।প্রাথমিক জিজ্ঞাসাবাদে তারা জানান, জাহিদ ও সোলায়মান পেশাদার ছিনতাইকারী। তারা ৩০ অক্টোবর রাতে নন্দিপাড়া ব্রিজ থেকে রাশেদকে মানিকদিয়া কাঠেরপুলে যাওয়ার জন্য ভাড়া করে। রাশেদকে নিয়ে মানিকদিয়া কাঠেরপুল যাওয়ার পর সেখানে মাটির ট্রাক এবং লোক সমাগম থাকায় তারা কৌশশে অটোরিকশার গতিপথ পরিবর্তন করে।এরপর তারা আনুমানিক রাত দেড়টা থেকে ২টার মধ্যে বেগুনবাড়ি এলাকায় গিয়ে পৌঁছান। ঘটনাস্থল অনেকটা নির্জন এবং জনমানবহীন দেখে অটো থামাতে বলে। এরপর রাশেদের গলায় ধারালো ছুরি ধরে জাহিদ এবং কি আছে দিতে বলে। চালক রাশেদ তার পকেটের ৪৩০ টাকা এবং ব্যবহৃত মোবাইল ফোনটি দিয়ে দেয়।এরপর তারা অটোরিকশাটি ছিনিয়ে নিতে চায়। বাধা দিলে তাদের সঙ্গে রাশেদের ধস্তাধস্তি হয়। একপর্যায়ে জাহিদ রাশেদের গলায় ছুরি চালিয়ে দেয়। রাশেদ জাহিদকে ঝাপটে ধরলে জাহিদ উপর্যুপরি বুকের নিচে ছুরি দিয়ে আঘাত করে তার মৃত্যু নিশ্চিত করে। এরপর ছুরিটি পাশের জলাশয়ে ফেলে রিকশাটি নিয়ে সোলায়মান ও জাহিদ পালিয়ে যায়।গত ৩১ অক্টোবর সকালে সবুজবাগের দক্ষিণগাঁও বেগুনবাড়ি এলাকায় রাশেদের লাশ পড়ে থাকতে দেখে থানায় খবর দেয়া হয়। পুলিশ দ্রুত ঘটনাস্থলে গিয়ে গলাকাটা রক্তাক্ত লাশ শনাক্ত করে। এ ঘটনায় সবুজবাগ থানায় অজ্ঞাতনামা আসামিদের বিরুদ্ধে মামলা হয়।আসামিদের গ্রেফতারের পর তাদের দেয়া তথ্যের ভিত্তিতে ঘটনাস্থলের পাশ থেকে হত্যাকাণ্ডে ব্যবহৃত ছুরি উদ্ধার করা হয়।এআর/এনডিএস/জেআইএম</body>
</article>
