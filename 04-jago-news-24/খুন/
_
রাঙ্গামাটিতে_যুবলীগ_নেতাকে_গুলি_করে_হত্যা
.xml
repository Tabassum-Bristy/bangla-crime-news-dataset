<article>
  <headline>
রাঙ্গামাটিতে যুবলীগ নেতাকে গুলি করে হত্যা
</headline>
  <url>https://www.jagonews24.com/country/news/501314</url>
  <published_at>
</published_at>
  <category>খুন</category>
  <body>রাঙ্গামাটির রাজস্থলী উপজেলায় ইউনিয়ন যুবলীগের সভাপতিকে ঘরে ঢুকে গুলি করে হত্যা করেছে দুর্বৃত্তরা। রোববার মধ্যরাতে রাজস্থলী বাঙ্গালহালিয়া ইউনিয়নের ৮নং ওয়ার্ড এলাকায় এ হত্যাকাণ্ডের ঘটনা ঘটে।নিহত যুবলীগ সভাপতির নাম ক্য হ্লা চিং মারমা (৪০)। তিনি উপজেলার বাঙ্গালহালিয়া ইউনিয়নের ৮ নং ওয়ার্ড যুবলীগের সভাপতি ছিলেন।বাঙ্গালহালিয়া ইউনিয়ন পরিষদ চেয়ারম্যান ও ইউনিয়ন আওয়ামী লীগের সাধারণ সম্পাদক ইউমং মারমা জানান, রোববার মধ্যরাতের দিকে সন্ত্রাসীরা ঘরে ঢুকে ক্য হ্লা চিং মারমাকে গুলি করে হত্যা করে। এ হত্যাকাণ্ডের ঘটনায় সন্তু লারমার নেতৃত্বাধীন পার্বত্য চট্টগ্রাম জনসংহতি সমিতিকে (জেএসএস) দায়ী করেন এ নেতা।তিনি বলেন, ‘গত ইউনিয়ন পরিষদ নির্বাচনেও তাকে জেএসএসের সন্ত্রাসীরা (ক্য হ্লা চিং মারমা) মারধর করে। পরবর্তীতে আমি তাকে চিকিৎসা করিয়েছি। আওয়ামী লীগ করার কারণে জেএসএসের লোকজন বিভিন্ন সময় হামলা চালিয়ে আসছে। এটি পরিষ্কার এবং নিশ্চিত এই কাজ তারাই করেছে।’ঘটনার সত্যতা নিশ্চিত করেছেন চন্দ্রঘোনা থানা পুলিশের ওসি মো. আশরাফ উদ্দিন। তিনি বলেন, আমরা ঘটনাস্থলে আছি। তবে কে বা কারা এই ঘটনা ঘটিয়েছে তা এখনও জানা যায়নি।সাইফুল উদ্দিন/এফএ/জেআইএম</body>
</article>
