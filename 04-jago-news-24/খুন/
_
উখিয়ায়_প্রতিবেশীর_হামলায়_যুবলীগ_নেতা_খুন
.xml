<article>
  <headline>
উখিয়ায় প্রতিবেশীর হামলায় যুবলীগ নেতা খুন
</headline>
  <url>https://www.jagonews24.com/country/news/503912</url>
  <published_at>
</published_at>
  <category>খুন</category>
  <body>কক্সবাজারের উখিয়ার পালংখালী ইউনিয়নের তেলখোলা গ্রামে প্রতিবেশীর হামলায় আবদুস সালাম (৪২) নামে এক যুবলীগ নেতা খুন হয়েছেন। বৃহস্পতিবার বিকেলে তেলখোলা গ্রামে এ হত্যাকাণ্ড ঘটে।নিহত আবদুস সালাম পালংখালী ইউনিয়নের তেলখোলা গ্রামের মৃত সোলতান আহমদের ছেলে ও ইউনিয়নের ৬নং ওয়ার্ড যুবলীগের সাধারণ সম্পাদক ছিলেন।প্রত্যক্ষদর্শীরা জানান, আবদুস সালাম ও নুরুল কবিব গংদের পাশাপাশি বসবাস। স্থানীয় একটি সংস্থা কর্তৃক বরাদ্দকৃত টাকায় এলাকার রাস্তা নির্মাণের কথা ছিল। এ ঘটনার জের ধরে উভয়পক্ষের মধ্যে কথাকাটাকাটি হয়।একপর্যায়ে নুরুল হক গংদের লোকজন লাঠি দিয়ে আবদুস সালামকে বেধড়ক মারধর করে ফেলে চলে যায়। পরে স্থানীয় লোকজন এগিয়ে এসে তাকে উখিয়ার কুতুপালং এমএসএফ হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।এদিকে বৃহস্পতিবার সন্ধ্যার পর ঘটনার খবর পেয়ে উখিয়া থানা পুলিশের উপ-পরিদর্শক নুরুল হক মরদেহ উদ্ধার করে থানায় নিয়ে যান।উখিয়ার পালংখালী ইউনিয়নের ৬নং ওয়ার্ডের সদস্য তোফাইল আহমদ ও ইউপি চেয়ারম্যান এম. গফুর উদ্দিন চৌধুরী বলেন, রাস্তা নির্মাণকে কেন্দ্র করে প্রতিবেশীদের হামলায় এক ব্যক্তি নিহত হয়েছেন।উখিয়া থানার (তদন্ত) ওসি নুরুল ইসলাম ঘটনার সত্যতা নিশ্চিত করে বলেন, ময়নাতদন্তের জন্য মরদেহটি রাতে কক্সবাজার সদর হাসপাতালে পাঠানো হয়েছে। নিহতের পরিবার মামলার প্রস্তুতি নিচ্ছে।সায়ীদ আলমগীর/বিএ</body>
</article>
