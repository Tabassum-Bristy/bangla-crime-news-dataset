<article>
  <headline>
কিশোর হত্যার ১২ বছর পর ৩ জনের যাবজ্জীবন
</headline>
  <url>https://www.jagonews24.com/country/news/488394</url>
  <published_at>
</published_at>
  <category>খুন</category>
  <body>পাবনার সুজানগর উপজেলার খয়রান গ্রামের কিশোর ইলিয়াছ (১৩) হত্যা মামলার রায়ে তিনজনকে যাবজ্জীবন কারাদণ্ড দিয়েছেন আদালত। একই সঙ্গে তাদের প্রত্যেককে ২০ হাজার টাকা জরিমানা অনাদায়ে আরও ছয় মাসের কারাদণ্ড দেয়া হয়েছে। মঙ্গলবার দুপুরে পাবনার অতিরিক্ত জেলা ও দায়রা জজ ২য় আদালতের বিচারক সালমা খাতুন এ রায় দেন।মামলার বিবরণে জানা যায়, সুজানগর উপজেলার খয়রান গ্রামের হামিদুল হকের ১৩ বছরের ছেলে ইলিয়াছকে ২০০৭ সালের ১৫ জুলাই বাড়ির রাখাল টিভি দেখার কথা বলে অন্যত্র নিয়ে যায়।সেদিন ইলিয়াছকে না পেয়ে তার বাবা হামিদুর রহমান থানায় অভিযোগ করেন। নিখোঁজের দুইদিন পর বাড়ির পাশের একটি বিল থেকে ইলিয়াছের গলাকাটা মরদেহ উদ্ধার করে পুলিশ। এ ঘটনায় একই এলাকার মাবুদ আলী, হোসেন ও সাইদুল ইসলামকে আসামি করে মামলা করা হয়।মামলার তদন্ত কর্মকর্তা আব্দুর রাজ্জাক ২০০৭ সালের ২৩ অক্টোবর তিন আসামির বিরুদ্ধে আদালতে চার্জশিট দেন। দীর্ঘ শুনানি আসামি হোসেন ও সাইদুল ইসলামের উপস্থিতিতে এ রায় দেন বিচারক। অপর আসামি মাবুদ আলী পলাতক রয়েছেন।রাষ্ট্রপক্ষে মামলা পরিচালনা করেন এপিপি জাহিদ রানা ও আইনজীবী শাহজাহান আলী মন্ডল এবং আসামিপক্ষে ছিলেন সিনিয়র আইনজীবী গোলাম হাসনায়েন।একে জামান/এএম/এমএস</body>
</article>
