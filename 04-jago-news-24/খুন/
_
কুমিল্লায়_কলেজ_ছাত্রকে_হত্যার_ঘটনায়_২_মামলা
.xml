<article>
  <headline>
কুমিল্লায় কলেজ ছাত্রকে হত্যার ঘটনায় ২ মামলা
</headline>
  <url>https://www.jagonews24.com/country/news/419744</url>
  <published_at>
</published_at>
  <category>খুন</category>
  <body>কুমিল্লায় সাগর দত্ত নামে এক কলেজছাত্রকে গলা কেটে হত্যার ঘটনায় নিহতের পরিবারের পক্ষ থেকে থানায় মামলা করা হয়েছে। বৃহস্পতিবার রাতে জেলার কোতয়ালি মডেল থানায় নিহত সাগরের বাবা শংকর দত্ত বাদী হয়ে মামলাটি করেন। মামলায় ২ জনকে এজাহার নামীয় এবং অজ্ঞাতনামা আরও ৩-৪ জনকে আসামি করা হয়।এছাড়া ঘটনাস্থল থেকে হত্যাকাণ্ডে ব্যবহৃত পিস্তল ও ছোরা উদ্ধারের ঘটনায় পুলিশ বাদী হয়ে পৃথক আরও একটি মামলা করেছে। বৃহস্পতিবার রাতে কোতয়ালি মডেল থানার ওসি আবু ছালাম মিয়া বিষয়টি নিশ্চিত করেছেন। এর আগে গত বুধবার ভোরে কুমিল্লা নগরীর রেইসকোর্স এলাকার পান্থপথ গলির বিএইচ ভূঁইয়া হাউজ ভবনের নিচতলার একটি কক্ষে কলেজছাত্র সাগরকে গলা কেটে হত্যা করা হয়। নিহত সাগর কুমিল্লা সরকারি কলেজের একাদশ শ্রেণির ছাত্র এবং তার বাড়ি জেলার চান্দিনা উপজেলার চিরাল্লা গ্রামে।এ সময় একই কক্ষে সন্ত্রাসীদের গুলিতে আহত হয়েছিল সাগরের সাহপাঠী সজিব সাহা। সে বর্তমানে ঢামেকে চিকিৎসাধীন। আহত সজিব সাহা ব্রাহ্মণবাড়িয়ার বাঞ্ছারামপুর উপজেলার উজান চর গ্রামের রাখাল সাহার ছেলে। সে কুমিল্লা ভিক্টোরিয়া কলেজের ডিগ্রি পাস কোর্সের শেষ বর্ষের ছাত্র। প্রেম সংক্রান্ত বিরোধকে কেন্দ্র করে ভাড়াটে সন্ত্রাসীদের নিয়ে আহত সজিবের কথিত প্রেমিকার ভাই এ হত্যাকাণ্ড ঘটিয়ে থাকতে পারে বলে পুলিশের ধারণা। কোতয়ালি মডেল থানার ওসি মোহাম্মদ আবু ছালাম মিয়া জানান, প্রেম সংক্রান্ত বিষয়ের জের ধরে এ ঘটনাটি ঘটে থাকতে পারে। এমন বিষয়কে সামনে রেখে তদন্ত চলছে। ঘটনার কারণ ও হত্যার মিশনে অংশ নেয়া ব্যক্তিদের বিষয়ে গুরুত্বপূর্ণ অনেক তথ্য পাওয়া যাচ্ছে। হত্যাকাণ্ডে জড়িতদের গ্রেফতারে জেলা পুলিশের কয়েকটি টিম অভিযান অব্যাহত রেখেছে।কামাল উদ্দিন/এফএ/এমএস</body>
</article>
