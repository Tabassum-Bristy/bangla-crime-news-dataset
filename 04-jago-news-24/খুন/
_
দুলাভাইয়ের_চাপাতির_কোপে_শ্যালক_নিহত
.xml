<article>
  <headline>
দুলাভাইয়ের চাপাতির কোপে শ্যালক নিহত
</headline>
  <url>https://www.jagonews24.com/country/news/489973</url>
  <published_at>
</published_at>
  <category>খুন</category>
  <body>গাজীপুর মহানগরের দক্ষিণ সালনা এলাকায় দুলাভাইয়ের চাপাতির কোপে শ্যালক নিহত হয়েছেন। এ ঘটনায় শাশুড়ি ও স্ত্রী আহত হয়েছেন। ঘটনার পর থেকে ঘাতক মুসা আলম (৪৫) পলাতক রয়েছেন।নিহত আশিকুর রহমান (১৮) স্থানীয় জোলারপাড় এলাকার আল আমিনের ছেলে। আহতরা হলেন- মুসা আলমের শাশুড়ি আসমা বেগম এবং তার স্ত্রী আঞ্জুমান আরা বেগম। আশিক এবার পোড়াবাড়ি সাবেরিয়া দাখিল মাদরাসা থেকে দাখিল পরীক্ষা দিয়েছে।গাজীপুর মহানগরের পোড়াবাড়ির র‌্যাব-১ ক্যাম্পের এএসআই আবু তালেব জানান, রাজিয়া বেগম মুসা আলমের দ্বিতীয় স্ত্রী। প্রায় ৬ বছর আগে গাইবান্ধা সদর উপজেলার মোল্লার চর এলাকার জাবেদ আলমের ছেলে মুসার সঙ্গে রাজিয়ার বিয়ে হয়। আঞ্জু ও মুসা দম্পতি উত্তর সালনা এলাকায় রাজিয়া খাতুনের বাড়িতেই ভাড়া থাকেন। আঞ্জু একটি কারখানায় চাকরি করেন এবং স্বামী কাঁচামাল ব্যবসায়ী।বিয়ের পর থেকেই আঞ্জু-মুসার দাম্পত্য কলহ চলছিল। প্রতিমাসেই মুসা তার স্ত্রীকে বেতনের টাকা দিতে বলত। কিন্তু স্ত্রী সবটাকা দিতে রাজি হতেন না। মঙ্গলবার এসব নিয়ে স্বামী-স্ত্রীর মধ্যে ঝগড়া হয়। এক পর্যায়ে আঞ্জুকে মুসা মারধর করলে তিনি তার মা-ভাইকে খবর দেন। পরে আঞ্জুর মা আসমা ও ভাই আশিকুর ওই বাড়িতে যায়। পরে আঞ্জু তার ভাই ও মার সঙ্গে বাড়ির উদ্দেশে রওনা হন।ফেরার পথে দক্ষিণ সালনা পূর্বপাড়া এলাকায় পৌঁছালে কিছু বুঝে ওঠার আগে রাত সাড়ে ১০টার দিকে মুসা পেছন থেকে আশিকের ঘাড়ে চাপাতি দিয়ে কোপ দেয়। এ সময় মা ও বোন এগিয়ে গেলে তাদেরও আঘাত করে মুসা পালিয়ে যায়। পরে এলাকাবাসী তাদের উদ্ধার করে শহীদ তাজউদ্দীন আহমদ মেডিকেল কলেজ হাসপাতালে পাঠায়। গুরুতর অবস্থায় আশিককে সেখান থেকে ঢাকা মেডিকেল কলেজ হাসপাতালে পাঠালে কর্তব্যরত চিকিৎসক তাকে মৃত ঘোষণা করেন।আমিনুল ইসলাম/এফএ/এমকেএইচ</body>
</article>
