<article>
  <headline>
ব্যাডমিন্টন খেলা নিয়ে দ্বন্দ্বে বন্ধুর হাতে বন্ধু খুন
</headline>
  <url>https://www.jagonews24.com/country/news/469198</url>
  <published_at>
</published_at>
  <category>খুন</category>
  <body>নওগাঁয় ব্যাডমিন্টন খেলাকে কেন্দ্র করে ছুরিকাঘাতে রানা (২২) নামে একজনের মৃত্যু হয়েছে। শুক্রবার দুপুরে বগুড়া শহীদ জিয়াউর রহমান মেডিকেল কলেজ হাসপাতালে চিকিৎসাধীন অবস্থায় তার মৃত্যু হয়।এর আগে শুক্রবার বেলা ১১টার দিকে শহরের চকদেবপাড়া সরকারি কবরস্থানের পাশে ছুরিকাঘাতের ঘটনা ঘটে। ঘটনার পর থেকে রানার বন্ধু অভিযুক্ত নওশাদ আলী (২৩) পলাতক রয়েছে।রানা চকদেবপাড়া মহল্লার মানিক হোসেনের ছেলে। তিনি আস্তান মোল্লা ডিগ্রি কলেজ থেকে উচ্চ মাধ্যমিক পাস করে অনার্সে ভর্তির প্রস্তুতি নিচ্ছিলেন। নওশাদ আলী শহরের খাঁস-নওগাঁ মহল্লার শহিদুলের ছেলে।স্থানীয় সূত্রে জানা গেছে, গত বুধবার বিকেলে চকদেবপাড়া সরকারি কবরস্থানের ভেতরের মাঠে ব্যাডমিন্টন খেলা নিয়ে দুজনের দ্বন্দ্ব হয়। এরই জের ধরে নওশাদ আলী শুক্রবার বেলা ১১টার দিকে কবরস্থানের দক্ষিণ কোণে রানাকে একা পেয়ে এলোপাতাড়ি ছুরিকাঘাত করে। এতে রানার বাম হাতে রগ কেটে যায় এবং ডান পায়ের উরুতেও জখম হয়।এ অবস্থা দেখে এক ভ্যানচালক ছুটে আসলে রানাকে ফেলে নওশাদ পালিয়ে যায়। স্থানীয় কয়েকজন রানাকে উদ্ধার করে প্রথমে নওগাঁ সরকারি হাসপাতালে নেয়। অবস্থা গুরুতর হওয়ায় সেখানে প্রাথমিক চিকিৎসা দিয়ে বগুড়া শহীদ জিয়াউর রহমান মেডিকেল কলেজ হাসপাতালে নেয়া হলে চিকিৎসাধীন অবস্থায় দুপুরে মারা যায়।নওগাঁ সদর থানার ভারপ্রাপ্ত কর্মকর্তা (ওসি) আব্দুল হাই বিষয়টি নিশ্চিত করে বলেন, মরদেহ উদ্ধারের প্রক্রিয়া চলছে। ঘটনার পর থেকে নওশাদ পলাতক রয়েছে।আব্বাস আলী/বিএ/এমএস</body>
</article>
