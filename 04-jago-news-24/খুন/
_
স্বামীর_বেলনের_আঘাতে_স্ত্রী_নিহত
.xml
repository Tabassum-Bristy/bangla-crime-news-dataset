<article>
  <headline>
স্বামীর বেলনের আঘাতে স্ত্রী নিহত
</headline>
  <url>https://www.jagonews24.com/country/news/305854</url>
  <published_at>
</published_at>
  <category>খুন</category>
  <body>বগুড়ার সারিয়াকান্দি উপজেলায় স্বামীর নির্মম মারধরে সোনালী আকতার রুপা (২২) নামে এক গৃহবধূ নিহত হয়েছেন। ঘটনার পর রুবেল মিয়া পলাতক।শনিবার ভোরে উপজেলার সারিয়াকান্দি পৌর এলাকার বাড়ইপাড়া মহল্লায় এ ঘটনা ঘটে। নিহত সোনালী বাড়ইপাড়া মহল্লার আইয়ুব সোনারের মেয়ে। স্থানীয় সূত্রে জানা গেছে, বছর খানেক আগে জামালপুর জেলার মাদারগঞ্জ উপজেলার গাবেরগা গ্রামের মতি সোনারের ছেলে রুবেল মিয়ার সঙ্গে সোনালী আকতার রুপার বিয়ে হয়। বিয়ের পর থেকেই তারা বাড়ইপাড়া মহল্লায় ভাড়া বাড়িতে সংসার শুরু করেন। রুবেল মিয়া স্বর্ণের গহনার কারিগর হিসেবে বিভিন্ন জেলায় গিয়ে করেন। বর্তমানে তিনি নারায়ণগঞ্জে স্বর্ণের কারিগর হিসেবে কাজ করছেন। তবে বেশ কিছু দিন ধরে তিনি বাড়িতেই ছিলেন।বাড়িতে থাকা অবস্থায় পারিবারিক কলহের জেরে মাঝে মধ্যেই স্বামী-স্ত্রীর মধ্যে বাগবিতণ্ডা হতো। এর জেরে ভোরে দুজনের মধ্যে ঝগড়া বাধলে রুবেল রুটি বানানোর বেলন দিয়ে স্ত্রীর ঘাড়ে আঘাত করে পালিয়ে যান। পরে মুমূর্ষু অবস্থায় সোনালীকে উপজেলা স্বাস্থ্য কমপ্লেক্সে নেয়া হলে কর্তব্যরত চিকিৎসক তাকে মৃত ঘোষণা করেন। এ ঘটনায় সোনালীর মা লাভলী বেগম বাদী হয়ে থানায় একটি হত্যা মামলা করেন। পুলিশ মরদেহ উদ্ধার করে বগুড়ার শহীদ জিয়াউর রহমান মেডিকেল কলেজ (শজিমেক) হাসপাতালে পাঠিয়েছে।সারিয়াকান্দি থানা পুলিশের ভারপ্রাপ্ত কর্মকর্তা (ওসি) সিরাজুল ইসলাম বলেন, সোনালীর এর আগে আরেকবার বিয়ে হয়েছিল। সেখান থেকে মাঝে মধ্যেই সোনালীর মোবাইলে ফোন আসত। এ নিয়ে বর্তমান স্বামীর সঙ্গে তার ঝগড়া হয়। ধারণা করা হচ্ছে এর জেরেই সোনালীকে হত্যা করা হয়েছে। পলাতক রুবেলের খোঁজ নেয়া হচ্ছে বলেও জানান তিনি। লিমন বাসার/এএম/জেআইএম</body>
</article>
