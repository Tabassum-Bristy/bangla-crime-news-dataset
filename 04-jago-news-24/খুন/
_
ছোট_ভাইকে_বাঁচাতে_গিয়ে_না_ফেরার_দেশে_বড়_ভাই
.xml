<article>
  <headline>
ছোট ভাইকে বাঁচাতে গিয়ে না ফেরার দেশে বড় ভাই
</headline>
  <url>https://www.jagonews24.com/country/news/398608</url>
  <published_at>
</published_at>
  <category>খুন</category>
  <body>দিনাজপুরের পার্বতীপুরে ছোট ভাইকে বাঁচাতে গিয়ে প্রতিপক্ষের লাঠির আঘাতে বড় ভাই মোসলেম উদ্দিন (৬০) নিহত হয়েছেন।বুধবার রাত ১২টার দিকে তিনি রংপুর মেডিকেল কলেজ (রমেক) হাসপাতালে চিকিৎসাধীন অবস্থায় মারা যান। মোসলেম উদ্দিন পার্বতীপুর উপজেলার ১০ নম্বর হরিরামপুর ইউনিয়নের পূর্ব হোসেনপুর গ্রামের মৃত আব্দুর রশিদের ছেলে।এ ঘটনায় রাতেই পার্বতীপুর মডেল থানা পুলিশ চারজনকে গ্রেফতার করেছে। গ্রেফতাররা হলেন- পূর্ব হোসেনপুর গ্রামের আফজাল হোসেন, আলাউদ্দিন, মোমিনুল ও সাখাওয়াত।স্থানীয় সূত্রে জানা গেছে, পূর্ব হোসেনপুর গ্রামের মাসুদ রানার সঙ্গে ৩ শতক জমি নিয়ে প্রতিবেশী নুরুল ইসলাম (নুরু) গংদের দীর্ঘদিন থেকে বিরোধ চলছিল।এরই জেরে বুধবার সকাল সাড়ে ৯টার দিকে নুরুর নেতৃত্বে ২০/২৫ ব্যক্তি লাঠিসোটা ও ধারাল অস্ত্র নিয়ে মাসুদ রানাকে (৩৫) বেধড়ক মারপিট করে।এ সময় মাসুদ রানাকে বাঁচাতে গিয়ে বড় ভাই মোসলেম উদ্দিন, আব্দুল মাবুদ (৩০), মাজেদা বেওয়া (৬০) ও দুখুমিয়া (২২) গুরুত্বর আহত হয়।গুরুতর অবস্থায় তাদেরকে প্রথমে রংপুর জেলার বদরগঞ্জ উপজেলা স্বাস্থ্য কমপ্লেক্সে এবং পরে রংপুর মেডিকেল কলেজ (রমেক) হাসপাতালে ভর্তি করা হয়। সেখানে চিকিৎসাধীন অবস্থায় রাত ১২টার দিকে মোসলেম উদ্দিন মারা যান।পার্বতীপুর মডেল থানা পুলিশের ভারপ্রাপ্ত কর্মকর্তা (ওসি) হাবিবুল হক প্রধান বিষয়টি নিশ্চিত করে বলেন, এ ব্যাপারে থানায় মামলার প্রস্তুতি চলছে।এমদাদুল হক মিলন/এএম/জেআইএম</body>
</article>
