<article>
  <headline>
টাঙ্গাইলে বৃদ্ধকে পিটিয়ে হত্যা
</headline>
  <url>https://www.jagonews24.com/country/news/440991</url>
  <published_at>
</published_at>
  <category>খুন</category>
  <body>টাঙ্গাইলের সখীপুরে পূর্ব শত্রুতার জের ধরে মকবুল হোসেন (৬৫) নামে এক বৃদ্ধকে পিটিয়ে হত্যার অভিযোগ পাওয়া গেছে। শনিবার সকালে সখীপুর পৌরসভার ৩ নম্বর ওয়ার্ড এলাকায় এ ঘটনা ঘটে।নিহত মকবুল হোসেন ওই ওয়ার্ডের মৃত ফয়েজ উদ্দিনের ছেলে।নিহতের পরিবার সূত্রে জানা যায়, পূর্ব শত্রুতার জের ধরে সকাল ১০টার দিকে মকবুল হোসেন ও প্রতিবেশী মৃত আবদুল বারেকের ছেলে জুলহাস উদ্দিনের মধ্যে ঝগড়া বাধে। এক পর্যায়ে জুলহাস ও তার লোকজন বৃদ্ধ মকবুল হোসেনকে পিটিয়ে গুরুতর আহত করে। তাকে উদ্ধার করে সখীপুর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।নিহতের বড় ভাই আবদুস ছবুর মিয়া (৭০) বলেন, আমার ভাইকে যারা মেরেছে তাদের ফাঁসি চাই।স্থানীয় ওয়ার্ড কাউন্সিলর মো. দেলোয়ার হোসেন বলেন, শুনেছি জুলহাস ও মকবুললের মধ্যে ধস্তাধস্তির এক পর্যায়ে মকবুল হোসেন স্ট্রোক করে মারা গেছেন। এ প্রসঙ্গে সখীপুর থানার উপ-পরিদর্শক (এসআই) শামসুল আলম জানান, মরদেহটি উদ্ধার করে ময়নাতদন্তের জন্য টাঙ্গাইল জেনারেল হাসপাতাল মর্গে পাঠানো হয়েছে।আরিফ উর রহমান টগর/আরএআর/আরআইপি</body>
</article>
