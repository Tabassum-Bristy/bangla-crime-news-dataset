<article>
  <headline>
বৈশাখী কার্ড বিতরণ শেষে বাড়ি ফেরা হলো না শৈশবের
</headline>
  <url>https://www.jagonews24.com/country/news/493401</url>
  <published_at>
</published_at>
  <category>খুন</category>
  <body>স্থানীয় আধিপত্য বিস্তারের জের ধরে পাবনা সদর উপজেলার হাড়িয়াবাড়ি গ্রামে প্রতিপক্ষের ধারালো ছুরিকাঘাতে শৈশব সাহা (২১) নামের এক কলেজছাত্র খুন হয়েছে।শুক্রবার রাত সাড়ে ৮টার দিকে এ হত্যাকাণ্ডের ঘটনা ঘটে। এ ঘটনায় আহত হয়েছে অন্তত ৬ জন।নিহত শৈশব পাবনা পৌর এলাকার সিংগা পালপাড়া মহল্লার চাউল ব্যবসায়ী ভজেন্দ্রনাথ সাহার ছেলে। সে পাবনা সরকারি শহীদ বুলবুল কলেজের একাদশ শ্রেণির বিজ্ঞান বিভাগের প্রথম বর্ষের ছাত্র ছিল।পাবনা সদর থানার ভারপ্রাপ্ত কর্মকর্তা (ওসি) ওবাইদুল হক ঘটনার সত্যতা নিশ্চিত করে জানান, এলাকার আধিপত্য বিস্তার নিয়ে কটা বাবু ও আব্দুল্লাহ আল মামুন গ্রুপের মধ্যে কয়েকদিন ধরে বিরোধ চলছিল। শুক্রবার সন্ধ্যায় মালঞ্চি ইউনিয়নের হাড়িয়াবাড়ি গ্রামে বৈশাখী উৎসবের দাওয়াপত্র বিতরণ করতে যায় মামুন গ্রুপের সমর্থক শৈশব সাহাসহ কয়েকজন। সেখান থেকে রাতে বাড়িতে ফেরার পথে তাদের ওপর কটা বাবুর নেতৃত্বে তার সমর্থকরা হামলা চালিয়ে বেধড়ক মারপিট ও উপর্যুপরি ছুরিকাঘাত করে পালিয়ে যায়। স্থানীয়রা তাদের গুরুতর অবস্থায় উদ্ধার করে পাবনা জেনারেল হাসপাতালে ভর্তি করে। সেখানে চিকিৎসাধীন অবস্থায় শৈশব সাহার মৃত্যু হয়। আহত ৬ জন হাসপাতালে চিকিৎসাধীন।ওসি আরও জানান, খবর পেয়ে পুলিশ ঘটনাস্থল পরিদর্শন করেছে। মরদেহ ময়নাতদন্তের জন্য মর্গে পাঠানো হয়েছে। জড়িতদের গ্রেফতারে অভিযান চলছে। উত্তেজনা বিরাজ করায় এলাকায় অতিরিক্ত পুলিশ মোতায়েন করা হয়েছে।একে জামান/জেএইচ</body>
</article>
