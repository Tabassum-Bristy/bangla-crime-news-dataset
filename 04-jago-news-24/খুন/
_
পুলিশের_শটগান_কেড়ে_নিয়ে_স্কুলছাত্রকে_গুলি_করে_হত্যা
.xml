<article>
  <headline>
পুলিশের শটগান কেড়ে নিয়ে স্কুলছাত্রকে গুলি করে হত্যা
</headline>
  <url>https://www.jagonews24.com/country/news/504873</url>
  <published_at>
</published_at>
  <category>খুন</category>
  <body>সিরাজগঞ্জের শাহজাদপুরে দুদল গ্রামবাসীর মধ্যে দফায় দফায় সংঘর্ষের ঘটনা ঘটেছে। এসময় কর্তব্যরত পুলিশ সদস্যের হাত থেকে শটগান কেড়ে নিয়ে ইউনুস আলী (১৪) নামে এক স্কুলছাত্রকে গুলি করে হত্যা করেছে প্রতিপক্ষের এক যুবক।এছাড়া সংঘর্ষের ঘটনায় উপ-পরিদর্শকসহ দুই পুলিশ ও উভয়পক্ষের অন্তত ১০ ব্যক্তি আহত হয়েছেন। ঘটনাস্থল থেকে পলাশ (২৯) নামে এক যুবককে আটক করেছে পুলিশ।মঙ্গলবার বিকেল সাড়ে ৩টার দিকে উপজেলার দুর্গম চরাঞ্চল গালা ইউনিয়নের চর বনিয়া গ্রামে এ ঘটনা ঘটে।নিহত ইউনুস ওই গ্রামের জয়নাল আবেদীনের ছেলে এবং স্থানীয় একটি স্কুলের নবম শ্রেণির ছাত্র। আটক পলাশ একই গ্রামের হেলাল উদ্দিন মোল্লার ছেলে।শাহজাদপুর থানার পরিদর্শক (তদন্ত) আসলাম হোসেন জানান, চর বনিয়া গ্রামের আখের আলী গ্রুপ ও পলাশ গ্রুপের মধ্যে আধিপত্য বিস্তার এবং জমিজমা নিয়ে দীর্ঘদিন ধরে বিরোধ চলে আসছিল। এ নিয়ে উভয় পক্ষের মধ্যে মামালা-মোকদ্দমাও চলছে। এর জের ধরে মঙ্গলবার সকাল থেকেই দুই পক্ষের মধ্যে দফায় দফায় সংঘর্ষ হয়। বিকেলে পুলিশ ঘটনাস্থলে গিয়ে পরিস্থিতি নিয়ন্ত্রণের চেষ্টা করে। এসময় সংঘর্ষের মাঝে পড়ে গেলে উভয় পক্ষই পুলিশের ওপর চড়াও হয়। এক পর্যায়ে পলাশ এক পুলিশ সদস্যের শটগান কেড়ে নিয়ে গুলি চালায়। এতে গুলিবিদ্ধ হয়ে ঘটনাস্থলেই মারা যায় স্কুলছাত্র ইউনুস।সংঘর্ষের ঘটনায় শাহজাদপুর থানার উপ-পরিদর্শক আফজাল হোসেন ও এক কনস্টেবলসহ উভয় পক্ষের বেশ কয়েকজন আহত হয়েছেন।তিনি আরও বলেন, ঘটনাস্থল থেকে নিহতের মরদেহ উদ্ধার করে থানায় আনা হয়েছে। অভিযুক্ত পলাশকে আটক করা হয়েছে। পরিস্থিতি মোকাবেলায় সেখানে অতিরিক্ত পুলিশও মোতায়েন করা হয়েছে।ইউসুফ দেওয়ান রাজু/এমবিআর/এমএস</body>
</article>
