<article>
  <headline>
গাজীপুরে কিশোরকে ছুরিকাঘাতে হত্যা
</headline>
  <url>https://www.jagonews24.com/country/news/317755</url>
  <published_at>
</published_at>
  <category>খুন</category>
  <body>গাজীপুরে তুচ্ছ ঘটনাকে কেন্দ্র করে রতন (১৭) নামে এক কিশোরকে ছুরিকাঘাতে হত্যা করা হয়েছে। বৃহস্পতিবার বিকেলে সিটি কর্পোরেশনের জয়দেবপুর লক্ষীপুরা এলাকায় এ ঘটনা ঘটে।নিহত রতন গাজীপুর সিটি কর্পোরেশনের জয়দেবপুর লক্ষীপুরা এলাকার সালাউদ্দিনের ছেলে। এ ঘটনায় জড়িত সন্দেহে সিটি কর্পোরেশনের মারিয়ালী কলাবাগান এলাকার কামাল হোসেনের ছেলে সাগরকে (১৬) আটক করেছে পুলিশ।জয়দেবপুর থানা পুলিশের ভারপ্রাপ্ত কর্মকর্তা (ওসি) মো. আমিনুল ইসলাম জানান, লক্ষীপুরা এলাকায় একটি সিঙ্গারা-পুরির দোকানে বসে আড্ডা দিচ্ছিল রতন ও তার কয়েকজন বন্ধু। এ সময় একই এলাকার লিমন তার ভাই সিজন সহযোগী সাগরসহ কয়েকজন কিশোর ওই দোকানে প্রবেশ করে। এ সময় দুই পক্ষের মধ্যে কথা কাটাকাটি ও ধস্তাধস্তি হয়। এ সময় সাগর নামে এক কিশোর রতনকে জাপটে ধরে এবং লিমন একটি ছুরি দিয়ে রতনের বুকের বাম পাশে আঘাত করে।ছুরিটি রতনের বুকের বাম পাশ দিয়ে ঢুকে পেছন দিয়ে বের হয়ে যায়। পরে লিমন তার সহযোগীদের নিয়ে পালিয়ে যায়। পরে গুরুতর আহতাবস্থায় স্থানীয়রা তাকে গাজীপুর শহীদ তাজউদ্দীন আহমদ মেডিকেল কলেজ হাসপাতালে নিয়ে গেলে কর্তব্যরত চিকিৎসক রতনকে মৃত ঘোষণা করেন।মামলার সুরতহাল প্রস্তুতকারী জয়দেবপুর থানা পুলিশের এসআই মোত্তালিব জানান, নিহতের বুকের বাম পাশের উপরে ছূরিকাঘাতের চিহ্ন রয়েছে। ছুরিকাঘাতের কারণেই কিশোর রতনের মৃত্যু হতে পারে বলে প্রাথমিকভাবে ধারণা করা হচ্ছে।আমিনুল ইসলাম/আরএআর/জেআইএম</body>
</article>
