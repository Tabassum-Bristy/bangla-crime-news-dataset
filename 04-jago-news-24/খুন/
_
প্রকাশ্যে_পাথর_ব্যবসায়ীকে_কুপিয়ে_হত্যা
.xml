<article>
  <headline>
প্রকাশ্যে পাথর ব্যবসায়ীকে কুপিয়ে হত্যা
</headline>
  <url>https://www.jagonews24.com/country/news/464506</url>
  <published_at>
</published_at>
  <category>খুন</category>
  <body>সিলেটের কোম্পানীগঞ্জে শুকুর আলী (৩০) নামে এক পাথর ব্যবসায়ীকে কুপিয়ে হত্যার অভিযোগ উঠেছে স্থানীয় আওয়ামী লীগ নেতা শামীমের নেতৃত্বাধীন ক্যাডাদের বিরুদ্ধে।বুধবার সকাল সাড়ে ৮টায় উপজেলার পাড়ুয়া তিনতলা বিল্ডিং এলাকায় পূর্ব শত্রুতার জের ধরে এ হত্যাকাণ্ডের ঘটনা ঘটে। নিহত শুকুর আলী উপজেলার নয়াগাঙের পাড় গ্রামের ইব্রাহিম আলীর ছেলে।নিহতের পরিবার সূত্রে জানা গেছে, শুকুর আলীকে বিভিন্ন সময় স্থানীয় আওয়ামী লীগ নেতা ও পাথর ব্যবসায়ী শামীম আহমদের লোকজন হত্যার হুমকি দিয়ে আসছিল। নিহতের স্ত্রী পিয়ারা বেগম স্বামীর নিরাপত্তা চেয়ে গত ১৪ নভেম্বর কোম্পানীগঞ্জ থানায় একটি সাধারণ ডায়রিও (জিডি) করেন। পুলিশ ১৫ নভেম্বর জিডি নম্বর-৬২০ নথিভুক্ত করে। কিন্তু তাতেও শেষ রক্ষা হয়নি পাথর ব্যবসায়ী শুকুর আলীর।প্রত্যক্ষদর্শীরা জানান, পাথর ব্যবসার আধিপত্য নিয়ে স্থানীয় আওয়ামী লীগ নেতা শামীমের সঙ্গে বিরোধ ছিল তার। বুধবার সকাল ৮টায় বাড়ি থেকে পাথর কোয়ারি এলাকায় মোটরসাইকেলে যাচ্ছিলেন শুকুর। এ সময় শামীমের ভাতিজা কেফায়েতের নেতৃত্বে জামাল, হবিব, শাওন, শুকুর, বুরহান, হুমায়ুন ও রাসেলসহ অন্তত ১৫ থেকে ২০ জন দেশীয় অস্ত্র নিয়ে শুকুর আলীর ওপর হামলা চালায়। পরে স্থানীয়রা তাকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।কোম্পানীগঞ্জ থানার ভারপ্রাপ্ত কর্মকর্তা (ওসি) তাজুল ইসলাম বলেন, পূর্ব শত্রুতার জের ধরে এ হত্যাকাণ্ড ঘটেছে। মরদেহটি ওসমানী মেডিকেল কলেজ হাসপাতাল মর্গে ময়নাতদন্তের জন্য পাঠানো হয়েছে। ঘটনার সঙ্গে জড়িতদের শনাক্ত করে দ্রুত গ্রেফতারে পুলিশের একাধিক দল কাজ করছে।ছামির মাহমুদ/এফএ/জেআইএম</body>
</article>
