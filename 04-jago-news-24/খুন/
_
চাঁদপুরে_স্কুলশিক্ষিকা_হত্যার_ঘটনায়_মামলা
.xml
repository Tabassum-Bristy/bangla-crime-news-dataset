<article>
  <headline>
চাঁদপুরে স্কুলশিক্ষিকা হত্যার ঘটনায় মামলা
</headline>
  <url>https://www.jagonews24.com/country/news/515536</url>
  <published_at>
</published_at>
  <category>খুন</category>
  <body>চাঁদপুরে স্কুলশিক্ষিকা জয়ন্তী চক্রবর্তী হত্যার প্রতিবাদে মানববন্ধন কর্মসূচি অনুষ্ঠিত হয়েছে। সোমবার দুপুরে জেলা প্রশাসকের কার্যালয়ের সামনে চাঁদপুর-কুমিল্লা সড়কে এ মানববন্ধন অনুষ্ঠিত হয়। একই সঙ্গে এ ঘটনায় মামলা হয়েছে।মানববন্ধনে বক্তারা স্কুলশিক্ষিকা জয়ন্তী চক্রবর্তী হত্যাকাণ্ডের সঙ্গে জড়িতদের খুঁজে দ্রুত গ্রেফতার করে আইনের আওতায় আনার দাবি জানান।বক্তারা বলেন, এভাবে দিনে-দুপুরে একজন শিক্ষিকাকে হত্যা করার ঘটনাটি খুবই দুঃখজনক। আমরা এ ঘটনার তীব্র নিন্দা ও প্রতিবাদ জানাই। সেই সঙ্গে এ ঘটনায় জড়িতদের আইনের আওতায় আনার দাবি জানাই।এদিকে, স্কুলশিক্ষিকা জয়ন্তী চক্রবর্তী হত্যার ঘটনায় মামলা হয়েছে। সোমবার দুপুরে নিহতের স্বামী অলক গোস্বামী বাদী হয়ে চাঁদপুর মডেল থানায় হত্যা মামলা করেন।ষোলঘর সরকারি প্রাথমিক বিদ্যালয়ের সহকারী শিক্ষিকা জয়ন্তী চক্রবর্তীকে গলা কেটে হত্যা করে দুর্বৃত্তরা। রোববার বিকেলে চাঁদপুর পানি উন্নয়ন বোর্ডের স্টাফ কোয়ার্টার থেকে ওই শিক্ষিকার মরদেহ উদ্ধার করে পুলিশ। ঘটনার দিন পরিবারের সদস্যরা কেউ বাড়িতে ছিলেন না।নিহত শিক্ষিকার বাড়ি চাঁদপুরের শাহরাস্তি উপজেলায়। স্বামীর বাড়ি কিশোরগঞ্জে। স্বামীর সঙ্গে পানি উন্নয়ন বোর্ডের কলোনীতে বসবাস করতেন এই শিক্ষিকা। এ ঘটনায় কে বা কারা জড়িত এখনো তা শনাক্ত করতে পারেনি পুলিশ।ইকরাম চৌধুরী/এএম/জেআইএম</body>
</article>
