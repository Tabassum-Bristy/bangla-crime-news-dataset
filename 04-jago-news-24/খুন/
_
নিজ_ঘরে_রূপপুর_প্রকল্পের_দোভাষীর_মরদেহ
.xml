<article>
  <headline>
নিজ ঘরে রূপপুর প্রকল্পের দোভাষীর মরদেহ
</headline>
  <url>https://www.jagonews24.com/country/news/445148</url>
  <published_at>
</published_at>
  <category>খুন</category>
  <body>পাবনার ঈশ্বরদীতে রূপপুর পারমাণবিক বিদ্যুৎ প্রকল্পের দোভাষী আহসানুল আশরাফ লোদীর (৪৭) মরদেহ তার নিজঘর থেকে উদ্ধার করেছে পুলিশ। নিহত লোদী রূপপুর পারমাণবিক প্রকল্পের রাশিয়ান ঠিকাদারি প্রতিষ্ঠানে দোভাষী হিসেবে কর্মরত ছিলেন।ঈশ্বরদী থানার ভারপ্রাপ্ত কর্মকর্তা (ওসি) আজিম উদ্দিন জানান, শনিবার রাত সোয়া ৮টার দিকে ঘটনাস্থল থেকে মরদেহ উদ্ধার করে সুরতহাল শেষে রোববার সকালে ময়নাতদন্তের জন্য পাবনা মর্গে পাঠানো হয়েছে। ময়নাতদন্ত শেষে মৃত্যুর প্রকৃত কারণ জানা যাবে।নিহত আহসানুল আশরাফ লোদী সিলেটের শাহী ঈদগাহ এলাকার মৃত আব্দুল মোমিনের ছেলে।পুলিশ সূত্রে জানা যায়, গত বৃহস্পতিবার সন্ধ্যায় কাজ শেষে বাড়ি ফিরে আসেন দোভাষী আহসানুল আশরাফ লোদী। শুক্র ও শনিবার দুইদিন রুম বন্ধ দেখে শনিবার সন্ধ্যায় বাড়ি মালিকের সন্দেহ হয়। অনেক ডাকাডাকি করে কোনো সাড়া শব্দ না পেয়ে এলাকাবাসী পুলিশে খবর দেয়।খবর পেয়ে পুলিশ ঘটনাস্থল গিয়ে দরজা ভেঙে কক্ষের ভেতরে কম্বল জড়ানো অবস্থায় মরদেহ উদ্ধার করে। ২-৩ দিন ধরে বদ্ধ ঘরে পড়ে থাকায় মরদেহ ফুলে দুর্গন্ধ বের হচ্ছিল। পুলিশ ঘটনাস্থল থেকে সুরতহাল শেষে মরদেহ থানায় নিয়ে যায়।আলাউদ্দিন আহমেদ/এফএ/এমএস</body>
</article>
