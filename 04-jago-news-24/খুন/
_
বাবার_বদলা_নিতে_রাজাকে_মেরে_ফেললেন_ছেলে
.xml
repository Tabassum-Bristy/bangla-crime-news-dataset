<article>
  <headline>
বাবার বদলা নিতে রাজাকে মেরে ফেললেন ছেলে
</headline>
  <url>https://www.jagonews24.com/country/news/450791</url>
  <published_at>
</published_at>
  <category>খুন</category>
  <body>বগুড়ায় বাবাকে মারধরের বদলা নিতে এসে এক অটোরিকশা গ্যারেজের মালিককে খুন করেছেন ছেলে। বৃহস্পতিবার দুপুরে সদরের লাহিড়ীপাড়া ইউনিয়নের যশোপাড়া বাজারে এ ঘটনা ঘটে।নিহত অটোরিকশা গ্যারেজের মালিকের নাম রাজা মোল্লা (৬০)। যশোপাড়া বাজারে অটোরিকশা চার্জ দেয়ার জন্য একটি গ্যারেজ রয়েছে তার।স্থানীয় সূত্র জানায়, প্রতিদিনের মতো একই এলাকার ইলিয়াস তার অটোভ্যানটি ওই গ্যারেজে চার্জ দিয়েছিল। দুপুরে ইলিয়াস অটোরিকশা নেয়ার সময় গ্যারেজ মালিক রাজা ভাড়া চায়। এ সময় ইলিয়াস জানায় টাকা আগেই দেয়া হয়েছে। কিন্তু রাজা জানায় দেয়া হয়নি। এ অবস্থায় কথা কাটাকাটির একপর্যায়ে ইলিয়াসকে মারধর করে রাজা। ইলিয়াস মার খাওয়ার কথা বাড়িতে গিয়ে স্ত্রী-ছেলেকে জানায়।এ কথা শুনে ইলিয়াসের ছেলে রডমিস্ত্রি রবিউল একটা লোহার রড হাতে নিয়ে বাবাকে মারধরের বদলা নিতে বাজারে এসে গ্যারেজ মালিক রাজাকে পিটাতে থাকে। গুরুতর আহত অবস্থায় রাজাকে বগুড়া শহীদ জিয়াউর রহমান মেডিকেল কলেজ হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।বিষয়টি নিশ্চিত করে সদর থানা পুলিশের ওসি বদিউজ্জামান বলেন, ঘটনার পরপরই অভিযুক্ত ইলিয়াস এবং তার ছেলে রবিউলকে আটক করা হয়েছে। এ ব্যাপারে হত্যা মামলা দায়েরের প্রস্তুতি চলছে।লিমন বাসার/এএম/পিআর</body>
</article>
