<article>
  <headline>
দুলাভাইয়ের শাবলের আঘাতে শ্যালকের মৃত্যু
</headline>
  <url>https://www.jagonews24.com/country/news/335752</url>
  <published_at>
</published_at>
  <category>খুন</category>
  <body>জামালপুরের বকশীগঞ্জে পারিবারিক কলহের জের ধরে দুলাভাইয়ের শাবলের আঘাতে রানা মিয়া (১২) নামে এক কিশোরের মৃত্যু হয়েছে। মঙ্গলবার দুপুরে উপজেলার নিলক্ষিয়া ব্যাপারীপাড়া গ্রামে এ ঘটনা ঘটে।পুলিশ ও প্রত্যক্ষদর্শীরা জানান, ব্যাপারীপাড়া গ্রামের মস্কর মিয়ার জামাই বাবু মিয়া মাদকাসক্ত ছিল। এনিয়ে জামাই-শ্বশুরের মধ্যে বিরোধ চলে আসছিল। মঙ্গলবার দুপুরে নেশা করা নিয়ে জামাই-শ্বশুরের মধ্যে ঝগড়ার সূত্রপাত হয়। ঝগড়ার এক পর্যায়ে বাবু মিয়া শাবল দিয়ে তার চাচা শ্বশুর মোজাম্মেল মিয়ার ছেলে রানা মিয়াকে (১২) আঘাত করলে ঘটনাস্থলেই তার মৃত্যু হয়। এ ঘটনায় পুলিশ বাবু মিয়া ও তার ভাই ভজ মিয়াকে আটক করেছে।বকশীগঞ্জ থানা পুলিশের উপ-পরিদর্শক (এসআই) নয়ন দাশ ঘটনার সত্যতা স্বীকার করে বলেন, নিহতের মরদেহ উদ্ধার করে ময়নাতদন্তের জন্য জামালপুর মেডিকেল কলেজ হাসপাতাল মর্গে পাঠানো হয়েছে। এ ঘটনায় মামলার প্রস্তুতি চলছে।শুভ্র মেহেদী/আরএআর/জেআইএম</body>
</article>
