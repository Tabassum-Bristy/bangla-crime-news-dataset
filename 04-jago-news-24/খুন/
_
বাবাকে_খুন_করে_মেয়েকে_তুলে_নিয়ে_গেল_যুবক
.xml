<article>
  <headline>
বাবাকে খুন করে মেয়েকে তুলে নিয়ে গেল যুবক
</headline>
  <url>https://www.jagonews24.com/country/news/350026</url>
  <published_at>
</published_at>
  <category>খুন</category>
  <body>পাবনার বেড়া উপজেলায় সবুজ সেখ নামে এক যুবক ছুরিকাঘাতে রিকশাচালক মোয়াজ্জেন শেখকে (৪৫) খুন করে তার মেয়েকে তুলে নিয়ে গেছে। এ ঘটনায় হাসনা বেগম নামে আরও একজন মারাত্মক আহত হয়েছেন। তাকে পাবনা জেনারেল হাসপাতালে ভর্তি করা হয়েছে। মঙ্গলবার সকালে উপজেলার দাসপাড়া গ্রামে এ ঘটনা ঘটে।পুলিশ ও নিহতের পারিবারিক সূত্রে জানা যায়, বেড়ার দাসপাড়া গ্রামের মোয়াজ্জেন শেখের বাড়িতে তার এক আত্মীয় জনৈক আসান শেখ সপরিবারে থাকতেন। মোয়াজ্জেন শেখের বড় মেয়েকে আসান শেখের ছেলে সবুজ সেখ বিভিন্ন সময় প্রেমের প্রস্তাব দিয়ে আসছিল। এ নিয়ে দুই পরিবারের মধ্যে অধিকাংশ সময়ই ঝগড়া বিবাদ লেগে থাকত।গত রোববার সবুজ এ নিয়ে বাড়াবাড়ি না করার জন্য মোয়াজ্জেন শেখকে প্রকাশ্যে হুমকি দেয়। মঙ্গলবার সকালে মোয়াজ্জেন শেখের বড় মেয়েকে প্রেমিকা দাবি করে সবুজ সেখ জোর করে তুলে নিয়ে যেতে চাইলে মোয়াজ্জেন শেখ বাধা দেন। এ সময় উভয়ের মধ্যে ধস্তাধস্তি হয়। এর এক পর্যায়ে সবুজ তাদের ঘর থেকে হাসুয়া এনে মোয়াজ্জেন শেখ এর বুকে-পিঠে আঘাত করলে ঘটনাস্থলেই তিনি মারা যান। মোয়াজ্জেন শেখকে তার আত্মীয় হাসনা বেগম বাঁচাতে এগিয়ে এলে তাকেও আঘাত করে সবুজ। হাসনা বেগমকে পাবনা জেনারেল হাসপাতালে ভর্তি করা হয়েছে।বেড়া মডেল থানা পুলিশের ভারপ্রাপ্ত কর্মকর্তা (ওসি) মোজাফফর হোসেন ঘটনার সত্যতা স্বীকার করে জানান, সবুজকে ধরতে অভিযান চালানো হচ্ছে। এ ঘটনায় মামলা দায়েরের প্রক্রিয়া চলছে।একে জামান/আরএআর/আইআই</body>
</article>
