<article>
  <headline>
রামুতে রোহিঙ্গার হাতে স্থানীয় যুবক খুন
</headline>
  <url>https://www.jagonews24.com/country/news/364897</url>
  <published_at>
</published_at>
  <category>খুন</category>
  <body>কক্সবাজারের রামুতে আবদুল জব্বার (২৫) নামে স্থানীয় এক যুবককে গলাকেটে ও কুপিয়ে হত্যা করেছে এক রোহিঙ্গা। শুক্রবার দিবাগত রাতে এ ঘটনা ঘটে। এ ঘটনায় ঘাতক রোহিঙ্গা হাফেজ জিয়াবুল মোস্তফাকে আটক করেছে পুলিশ।নিহত আবদুল জব্বার রামুর খুনিয়াপালংয়ের কালুয়ারখালীর হেডম্যান বশির আহম্মদের ছেলে।রামুর খুনিয়াপালং ইউনিয়ন পরিষদের চেয়ারম্যান আবদুল মাবুদ জানান, শুক্রবার গভীর রাতে খুনিয়া পালংয়ের ২ নং ওয়ার্ডের হেডম্যান পাড়ায় সামাজিক বনায়নের বাগান পাহারা দেয়ার সময় আবদুল জব্বারকে রোহিঙ্গা হাফেজ জিয়াবুল মোস্তফা গলাকেটে ও কুপিয়ে আহত করে। মুমূর্ষু অবস্থায় তাকে কক্সবাজার সদর হাসপাতালে নেয়া হয়। পরে তাকে চট্টগ্রাম মেডিকেল কলেজে নেয়ার পথে তার মৃত্যু হয়।রামু থানা পুলিশের ভারপ্রাপ্ত কর্মকর্তা (ওসি) এ কে এম লিয়াকত আলী তথ্যের সত্যতা নিশ্চিত করে বলেন, স্থানীয়দের সহযোগিতায় ঘাতক রোহিঙ্গা হাফেজ জিয়াবুল মোস্তফাকে আটক করেছে পুলিশ। মরদেহ ময়নাতদন্তের জন্য কক্সবাজার সদর হাসপাতালে রাখা হয়েছে।এদিকে শনিবার বিকেলে এ ঘটনায় বিলোয়ারা বেগম (২৬) নামে এক রোহিঙ্গা নারীকে আটক করেছে পুলিশ। তিনি রোহিঙ্গা শামশুল আলমের স্ত্রী। তারা বিগত ৭ বছর আগে বাংলাদেশে অনুপ্রবেশ করে। খুনিয়াপালংয়ের ২ নং ওয়ার্ডের হেডম্যান পাড়ায় তারা পাহাড়ি ভূমি কিনে বিগত ৪-৫ মাস আগে থেকে বসবাস করে আসছিল।রামু থানা পুলিশের উপ-পরিদর্শক সৈয়দ ছানাউল্লাহ বলেন, প্রাথমিকভাবে ধারণা করা হচ্ছে- পরকীয়া সংক্রান্ত ঘটনায় জব্বার খুন হয়েছে। বিলোয়ারাকে জিজ্ঞাসাবাদের জন্য থানায় আনা হয়েছে।সায়ীদ আলমগীর/আরএআর/জেআইএম</body>
</article>
