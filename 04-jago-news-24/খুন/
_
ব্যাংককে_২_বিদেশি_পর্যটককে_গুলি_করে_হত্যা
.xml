<article>
  <headline>
ব্যাংককে ২ বিদেশি পর্যটককে গুলি করে হত্যা
</headline>
  <url>https://www.jagonews24.com/international/news/455816</url>
  <published_at>
</published_at>
  <category>খুন</category>
  <body>ব্যাংককে একটি শপিংমলের কাছে দুই বিদেশি পর্যটককে গুলি করে হত্যা করা হয়েছে। এই ঘটনায় আরও দুই থাই নাগরিক এবং আরও কয়েকজন পর্যটক আহত হয়েছেন। রোববার রাতে একটি শপিংমলের কাছাকাছি একটি প্রতিদ্বন্দ্বী গ্যাংয়ের সদস্যদের লক্ষ্য করে একদল তরুণ গুলি ছুড়লে ওই হতাহতের ঘটনা ঘটে।সেন্টারা ওয়াটারগেট প্যাভিলিয়ন হোটেলের পাশের রাস্তায় রাত সাড়ে আটটার দিকে ওই গোলাগুলির ঘটনা ঘটে। সেখানে পর্যটকদের বহনকারী বেশ কিছু গাড়ি রাখা ছিল।পুলিশ জানিয়েছে, গুলিবিদ্ধ হয়ে হাসপাতালে মারা গেছেন গাখরেজ ধিরাজ (৪২) নামের এক ভারতী এবং কিওভোংসা থোনেকেও নামে লাওসের এক পর্যটক।ওই ঘটনায় শর্মা ধর্মেন্দ্র (৪৫) নামে ভারতের আরও এক পর্যটক এবং থাকসিন সুকিয়াড (২২) এবং পর্নথেপ পাম্পুয়াং (২৩) নামের দুই থাই পর্যটক আহত হয়েছেন।মেট্রোপলিটন পুলিশ ডিভিশন ১-য়ের ঊর্ধ্বতন কর্মকর্তা সেনিত সামারার্ন সামরুয়াজকিট জানিয়েছেন, একটি স্নোকার পার্লারের কাছে রাইফেল নিয়ে তিন তরুণ তাদের প্রতিদ্বন্দ্বীদের লক্ষ্য করে গুলি ছুড়েছে।প্রত্যক্ষদর্শীরা জানিয়েছেন, স্নোকার পার্লার থেকে প্রায় ২০ জন তরুণ পিস্তল, ছুরি এবং লাঠি হাতে দৌঁড়ে আসে। সেখানে তিন ব্যক্তি রাইফেল নিয়ে ফাঁকা গুলি ছোড়ে।টিটিএন/জেআইএম</body>
</article>
