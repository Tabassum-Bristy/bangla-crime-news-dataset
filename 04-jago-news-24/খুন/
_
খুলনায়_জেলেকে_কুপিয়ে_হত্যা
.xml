<article>
  <headline>
খুলনায় জেলেকে কুপিয়ে হত্যা
</headline>
  <url>https://www.jagonews24.com/country/news/439072</url>
  <published_at>
</published_at>
  <category>খুন</category>
  <body>খুলনার দাকোপ উপজেলায় নাসির সানা (৩৮) নামে এক জেলেকে কুপিয়ে হত্যা করেছে দুর্বৃত্তরা। বুধবার দুপুরে উপজেলার জয়নগর বিল থেকে তার মরদেহ উদ্ধার করে পুলিশ।নাসির সানা উপজেলার কামারখোলা ইউনিয়নের জয়নগর গ্রামের রাজ্জাক সানার ছেলে।পুলিশ ও এলাকাবাসী জানায়, নাসির প্রতিদিনের মত সন্ধ্যায় গ্রামের বিলে মাছ ধরতে যান। সেখানে দুর্বৃত্তরা ধারালো অস্ত্র দিয়ে তাকে কুপিয়ে হত্যা করে। পূর্ব শত্রুতার জের ধরে এ হত্যার ঘটনা ঘটেছে বলে পরিবারের পক্ষ থেকে দাবি করা হয়েছে।নিহত নাসিরের স্ত্রী সখিনা বেগম জানান, পাঁচ সদস্যের পরিবার পরিজনের জীবিকা নির্বাহের জন্য নাসির গ্রামের মধ্যবিলের কয়েকটি খালে ও স্থানীয় নদীতে জাল ও পাটা পেতে মাছ শিকার করতেন। ঘটনার দিন মাছ শিকারে গিয়ে রাতেও বাড়ি ফিরেননি তিনি।কামারখোলা ইউনিয়ন পরিষদের চেয়ারম্যান পঞ্চানন মন্ডল বলেন, সারারাত নাসির বাড়িতে না আসায় তার স্ত্রী ও কন্যা অনেক খোঁজাখুঁজি করে না পেয়ে বিলের মধ্যে যায়। সেখানে গিয়ে তারা নাসিরের গলাকাটা মরদেহ দেখতে পেয়ে চিৎকার করতে থাকে। এ সময় স্থানীয়রা সেখানে গিয়ে নাসিরের মরদেহ দেখতে পেয়ে তা উদ্ধার করে স্থানীয় ঈদগাহ ময়দানে রাখেন। পরে পুলিশে খবর দেয়া হয়।দাকোপ থানা পুলিশের উপ-পরিদর্শক (এসআই) মাসুদ আর রহমান বলেন, ময়নাতদন্তের জন্য মরদেহটি উদ্ধার করে মর্গে পাঠানো হয়েছে। এ ঘটনায় নাসিরের পরিবারের পক্ষ থেকে হত্যা মামলা দায়ের প্রস্তুতি চলছে।আলমগীর হান্নান/আরএআর/এমএস</body>
</article>
