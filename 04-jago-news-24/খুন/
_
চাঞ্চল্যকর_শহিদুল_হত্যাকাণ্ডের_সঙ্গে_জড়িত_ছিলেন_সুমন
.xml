<article>
  <headline>
চাঞ্চল্যকর শহিদুল হত্যাকাণ্ডের সঙ্গে জড়িত ছিলেন সুমন
</headline>
  <url>https://www.jagonews24.com/country/news/465074</url>
  <published_at>
</published_at>
  <category>খুন</category>
  <body>কুমিল্লায় চাঞ্চল্যকর শহিদুল ইসলাম হত্যা মামলার অন্যতম আসামি সুমনকে গ্রেফতার করেছে গোয়েন্দা পুলিশ। শনিবার বিকেলে গ্রেফতারকৃত সুমন ওই হত্যাকাণ্ডের সঙ্গে জড়িত থাকার কথা স্বীকার করে সিনিয়র জুডিসিয়াল ম্যাজিস্ট্রেট মো. ইরফানুল হকের আদালতে ১৬৪ ধারায় জবানবন্দি দিয়েছেন।এর আগে শুক্রবার রাতে নগরী থেকে সুমনকে গ্রেফতার করা হয়। বিষয়টি নিশ্চিত করেছেন মামলার তদন্তকারী কর্মকর্তা ডিবির এসআই সহিদুল ইসলাম পিপিএম। গ্রেফতারকৃত সুমন জেলার আদর্শ সদর উপজেলার জোড়ামেহের গ্রামের মো. মাহবুব আলমের ছেলে।ডিবি সূত্রে জানা যায়, চলতি বছরের গত ১৮ সেপ্টেম্বর রাতে জেলার আদর্শ সদর উপজেলার জোড়ামেহের গ্রামের শহিদুল ইসলামকে (৬০) পূর্ব শক্রতার জের ধরে সুমনসহ অন্যান্যরা পরিকল্পিতভাবে কুপিয়ে হত্যা করে। এ ঘটনার পর দিন নিহতের মেয়ে উম্মে সালমা নার্গিস বাদী হয়ে সুমনসহ ৮ জনকে আসামি করে কোতোয়ালি মডেল থানায় হত্যা মামলা দায়ের করেন। প্রায় ২ মাস পুলিশ মামলাটি তদন্তের পর গত সপ্তাহে মামলাটি তদন্তের দায়িত্ব দেয়া হয় ডিবি পুলিশকে।মামলার তদন্ত কর্মকর্তা ডিবির এসআই সহিদুল ইসলাম পিপিএম জানান, ভিকটিমের সঙ্গে সুমনসহ অন্যান্য আসামিদের দীর্ঘদিনের ব্যক্তিগত বিরোধের জের ধরে এ হত্যাকাণ্ড ঘটেছে। হত্যাকাণ্ডের পর আসামিরা আত্মগোপনে চলে যায়।গোপন সূত্রে খবর পেয়ে শুক্রবার রাতে মামলার অন্যতম আসামি সুমনকে নগরী থেকে গ্রেফতার করা হয়। শনিবার বিকেলে সুমন ওই হত্যাকাণ্ডের সঙ্গে জড়িত থাকার কথা স্বীকারসহ, কারণ এবং সরাসরি অংশ নেয়া অপর আসামিদের নাম প্রকাশ করে সিনিয়র জুডিসিয়াল ম্যাজিস্ট্রেট মো. ইরফানুল হকের আদালতে ১৬৪ ধারায় জবানবন্দি দিয়েছেন। হত্যাকাণ্ডে জড়িত অপর আসামিদের গ্রেফতারে অভিযান চলছে বলেও মামলার তদন্তকারী কর্মকর্তা জানিয়েছেন।কামাল উদ্দিন/এমএএস/আরআইপি</body>
</article>
