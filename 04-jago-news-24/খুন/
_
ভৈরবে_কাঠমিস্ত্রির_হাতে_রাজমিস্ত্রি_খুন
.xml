<article>
  <headline>
ভৈরবে কাঠমিস্ত্রির হাতে রাজমিস্ত্রি খুন
</headline>
  <url>https://www.jagonews24.com/country/news/445423</url>
  <published_at>
</published_at>
  <category>খুন</category>
  <body>ভৈরবে পাওনা টাকা না দেয়ায় বাড়ি থেকে ডেকে নিয়ে শাহীন (২০) নামের এক রাজমিস্ত্রিকে খুন করেছেন কাঠমিস্ত্রি শামীম আহমেদ (২২)।সোমবার সকালে নিহতের মরদেহ ময়নাতদন্তের জন্য কিশোরগঞ্জ হাসপাতাল মর্গে পাঠানো হয়েছে। এ ব্যাপারে নিহতের মা শাহারবানু বাদী হয়ে ভৈরব থানায় হত্যা মামলা করেছেন।এর আগে গতকাল রোববার রাতে ভৈরব পৌর শহরের কালিপুর গ্রামে এ ঘটনাটি ঘটে। খবর পেয়ে রাতেই নিহতের রক্তাক্ত মরদেহ উদ্ধার করে পুলিশ। নিহত শাহীন ভৈরব শহরের কালীপুর এলাকার মৃত নুরু মিয়ার ছেলে।মামলা ও পারিবারিক সূত্রে জানা যায়, গতকাল রাত সাড়ে ১০টার দিকে রাজমিস্ত্রি শাহীনকে তার বাসা থেকে ডেকে নিয়ে যায় শামীম। শাহীনের কাছে দীর্ঘদিন ১৭০০ টাকা পায় শামীম। আর্থিক অবস্থা খারাপ থাকায় শাহীন টাকা পরিশোধ করতে পারছিল না। রাতে তাকে ডেকে নেয়ার পর মধ্যরাত পর্যন্ত বাড়িতে না আসায় পরিবারের লোকজন খোঁজাখুঁজির একপর্যায়ে বাড়ির পাশে স্কুলের সামনে শাহীনের মরদেহ পায়। তার পেট ও শরীরে একাধিক ছুরিকাঘাত করা হয়েছে।নিহতের মা শাহারবানু বলেন, আমার ছেলেকে রাতে বাসা থেকে ডেকে নিয়ে হত্যা করেছে শামীম। শাহীনের কাছে ১৭০০ টাকা পেত শামীম। পাওনা টাকা কয়েকদিন পর পরিশোধ করে দেব বলেছিলাম। আমি ভাবতে পারিনি পাওনা টাকার জন্য আমার ছেলেকে এভাবে হত্যা করবে শামীম।ভৈরব থানা পুলিশের ওসি মো. মোখলেছুর রহমান বলেন, পাওনা টাকা পরিশোধ না করায় বাড়ি থেকে ডেকে নিয়ে শাহীনকে হত্যা করা হয়েছে। খবর পেয়ে রাতেই তার মরদেহ উদ্ধার করা হয়। এ ব্যাপারে থানায় হত্যা মামলা হয়েছে। ঘটনা তদন্তের পর আইনগত ব্যবস্থা নেয়া হবে।আসাদুজ্জামান ফারুক/এএম/আরআইপি</body>
</article>
