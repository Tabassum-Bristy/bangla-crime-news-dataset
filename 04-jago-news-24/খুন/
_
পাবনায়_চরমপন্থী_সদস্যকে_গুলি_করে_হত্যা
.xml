<article>
  <headline>
পাবনায় চরমপন্থী সদস্যকে গুলি করে হত্যা
</headline>
  <url>https://www.jagonews24.com/country/news/451419</url>
  <published_at>
</published_at>
  <category>খুন</category>
  <body>পাবনায় ইলবাজ হোসেন (৪৫) নামে এক ব্যক্তিকে গুলি করে হত্যা করেছে দুর্বৃত্তরা। রোববার সন্ধ্যা সাড়ে ৭টার দিকে আটঘরিয়া উপজেলার একদন্ত নিয়ামতপুর গ্রামে এ ঘটনা ঘটে।নিহত ইলবাজ হোসেন আটঘরিয়া উপজেলার নিয়ামতপুর গ্রামের এছেম মেম্বারের ছেলে। পুলিশের দাবি, ইলবাজ চরমপন্থী দলের সদস্য ছিলেন।স্থানীয়রা জানান, সন্ধ্যায় ইলবাজ হোসেন নিয়ামতপুর গোরস্থানের পাশ দিয়ে যাচ্ছিলেন। এ সময় আগে থেকে ওঁৎপেতে থাকা একদল দুর্বৃত্ত তাকে ধরে নিয়ে ফাঁকা মাঠের মধ্যে নিয়ে গুলি করে এবং হত্যার পর সেখানে ফেলে রেখে যায়।পরে এলাকাবাসী পুলিশকে খবর দিলে আটঘরিয়া থানা পুলিশ রাত ৮টার দিকে মরদেহটি উদ্ধার করে।আটঘরিয়া থানার ভারপ্রাপ্ত কর্মকর্তা(ওসি) আনোয়ার হোসেন ঘটনার সত্যতা নিশ্চিত করে জানান, নিহত ইলবাজ পেশায় কৃষিকাজ করলেও চরমপন্থী সংগঠনের সঙ্গে যুক্ত ছিলেন তিনি। প্রাথমিকভাবে হত্যার মোটিভ উদ্ধার করা না গেলেও চরমপন্থীদের আভ্যন্তরীণ কোন্দলের কারণে এই হত্যাকাণ্ড হতে পারে বলে ধারণা করা হচ্ছে।একে জামান/এফএ/জেআইএম</body>
</article>
