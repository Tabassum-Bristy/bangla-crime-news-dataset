<article>
  <headline>
ছেলের দায়ের কোপে বাবা খুন
</headline>
  <url>https://www.jagonews24.com/country/news/342514</url>
  <published_at>
</published_at>
  <category>খুন</category>
  <body>বরিশালের আগৈলঝাড়া উপজেলার আস্কর কালীবাড়ি গ্রামে বাবাকে কুপিয়ে হত্যা করেছে ছেলে। ঘাতক ছেলে রেজাউল মোল্লাকে (২৮) গ্রেফতার করেছে পুলিশ।এ ঘটনায় সোমবার সকালে থানায় মামলা হয়েছে। নিহত সাত্তার মোল্লা (৫০) পেশায় কাপড় ব্যবসায়ী। আগৈলঝাড়া থানার ভারপ্রাপ্ত কর্মকর্তা (ওসি) মো. আব্দুর রাজ্জাক মোল্লা জানান, উপজেলার বাগধা ইউনিয়নের আস্কর কালীবাড়ি গ্রামে ক্ষুদ্র কাপড় ব্যবসায়ী সাত্তার মোল্লা প্রতিদিনের মত রোববার রাতে খাবার খেয়ে দ্বিতীয় স্ত্রী রুমা বেগম ও নয় মাসের শিশু সন্তান রুমানকে নিয়ে ঘুমিয়ে পড়েন।এসময় তার মৃত প্রথম স্ত্রীর ছেলে রেজাউল বাবাকে জরুরি কথা আছে বলে ডেকে ঘরের বাইরে নিয়ে যায়। এরপর রেজাউল দা দিয়ে বাবা সাত্তারকে এলোপাথাড়ি কুপিয়ে রক্তাক্ত জখম করে। এসময় সাত্তারের চিৎকারে স্ত্রী রুমা বেগম এগিয়ে আসতে চাইলে তাকেও কুপিয়ে হত্যা করতে যায় ছেলে রেজাউল।তাৎক্ষণিক অন্য ছেলে ও প্রতিবেশীরা এগিয়ে এসে বাধা দেয়। সাত্তার মোল্লাকে উদ্ধার করে উপজেলা হাসপাতালে নিলে সেখানে কর্তব্যরত চিকিৎসক তাকে মৃত ঘোষণা করেন। খবর পেয়ে ঘটনাস্থলে গিয়ে রাতেই ঘাতক ছেলে রেজাউলকে আটক করে পুলিশ।নিহত সাত্তারের বড় ছেলে ইজিবাইক চালক আজিজুল জানান, ২০০৯ সালে তাদের মা মারা যান। দেড় বছর আগে তারা চার ভাই-বোন মিলে পার্শ্ববর্তী জলিরপাড় গ্রামের শওকত খলিফার মেয়ে রুমা বেগমের সঙ্গে তাদের বাবার বিয়ে দেন। প্রথম মায়ের সংসারে তারা দুই ভাই ও দুই বোন। দ্বিতীয় মা রুমার নয় মাসের একটি ছেলে সন্তান রয়েছে। সৎ মা হলেও রুমা বেগমের সঙ্গে তাদের কোনো ঝগড়া হয়নি বা কোনো বিষয়ে বিরোধ ছিল না। নিহতের স্ত্রী রুমা বেগম জানান, রেজাউল মাঝেমধ্যে নেশা করত। এছাড়া এই হত্যাকাণ্ডের অন্য কোনো কারণ তিনি খুঁজে পাননি।ওসি মো. আব্দুর রাজ্জাক মোল্লা আরো জানান, রেজাউল মোল্লা পুলিশকে জানিয়েছে তার মা বেঁচে থাকা অবস্থায় অনেক খারাপ ব্যবহার ও নির্যাতন করতো বাবা সত্তার মোল্লা। এমনকি মায়ের মৃত্যুর পর বাড়িতে জানাজা বা দাফনও করতে দেয়নি। সেই রাগে ক্ষোভে রেজাউল বাবাকে হত্যা করে।এ ঘটনায় সোমবার সকালে নিহতের স্ত্রী রুমা বেগম বাদী হয়ে রেজাউলের বিরুদ্ধে মামলা দায়ের করেছেন। মামলা নং-৮(১৮.৯.১৭)। আসামিকে আদালতে ও নিহতের মরদেহ ময়নাতদন্তের জন্য মর্গে পাঠানো হয়েছে।সাইফ আমীন/এফএ/এমএস</body>
</article>
