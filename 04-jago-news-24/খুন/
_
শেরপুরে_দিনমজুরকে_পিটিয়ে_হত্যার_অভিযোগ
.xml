<article>
  <headline>
শেরপুরে দিনমজুরকে পিটিয়ে হত্যার অভিযোগ
</headline>
  <url>https://www.jagonews24.com/country/news/426585</url>
  <published_at>
</published_at>
  <category>খুন</category>
  <body>শেরপুরের নালিতাবাড়ী উপজেলায় শিশুদের ঝগড়ার জের ধরে প্রতিবেশী দিনমজুরকে পিটিয়ে হত্যা করা হয়েছে বলে অভিযোগ পাওয়া গেছে।নিহত দিনমজুর নুরুজ্জামান মিয়া নালিতাবাড়ীর মরিচপুরান ইউনিয়নের উত্তর কোন্নগড় গ্রামের আব্দুল বারেক মিয়ার ছেলে। বৃহস্পতিবার দুপুরে ঢাকা সোহরাওয়ার্দী মেডিকেল কলেজ হাসপাতালে চিকিৎসাধীন অবস্থায় তার মৃত্যু হয়।পুলিশ ও পারিবারিক সূত্রে জানা যায়, নালিতাবাড়ীর উত্তর কোন্নগড় গ্রামে বুধবার বিকেলে নুরুজ্জামান ও তার প্রতিবেশী আব্দুর রহমানের শিশু সন্তানের মধ্যে ঝগড়া হয়।ঝগড়াকে কেন্দ্র করে সন্ধ্যায় নূরুজ্জামানের স্ত্রী হাসিদা বেগম ও প্রতিবেশী আব্দুর রহমানের মধ্যে ঝগড়া হয়। এ সময় উত্তেজিত হয়ে রহমান ও তার বাবা আবুল হোসেনসহ বাড়ির লোকজন একত্রিত হয়ে দিনমজুর নুরুজ্জামানের স্ত্রী হাসিদাকে মারধর করে।পরে আহত অবস্থায় হাসিদাকে নালিতাবাড়ী উপজেলা স্বাস্থ্য কমপ্লেক্সে ভর্তি করা হয়। রাতে বাড়ি ফিরে নুরুজ্জামান প্রতিপক্ষের কাছে ঘটনার কারণ জানতে গেলে রহমান, আবুল হোসেন, রফিকুলসহ বাড়ির লোকজন নুরুজ্জামানকে পিটুনি দেয়।এতে নুরুজ্জামান মাটিতে লুটিয়ে পড়লে স্থানীয়রা তাকে উদ্ধার করে প্রথমে নালিতাবাড়ী ও পরে ময়মনসিংহ মেডিকেল কলেজ হাসাপাতালে পাঠানো হয়।অবস্থার অবনতি ঘটায় রাতেই রাজধানীর সোহরাওয়ার্দী মেডিকেল হাসপাতালে স্থানান্তর করা হয়। সেখানে চিকিৎসাধীন অবস্থায় বৃহস্পতিবার দুপুরে নুরুজ্জামান মারা যায়।নালিতাবাড়ী থানা পুলিশের উপ-পরিদর্শক (এসআই) মো. নজরুল ইসলাম বলেন, সংবাদ পেয়ে আমরা ঘটনাস্থলে যাচ্ছি। তবে এখনও কোনো মামলা হয়নি।হাকিম বাবুল/এএম/জেআইএম</body>
</article>
