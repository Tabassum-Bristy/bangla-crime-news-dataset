<article>
  <headline>
পরকীয়ায় বাধা, প্রাণ গেল মুক্তিযোদ্ধার
</headline>
  <url>https://www.jagonews24.com/country/news/404493</url>
  <published_at>
</published_at>
  <category>খুন</category>
  <body>মৌলভীবাজার জেলার জুড়ী উপজেলায় পরকীয়ায় বাধা দেয়াকে কেন্দ্র করে চা-শ্রমিক ও স্থানীয়দের মধ্যে সংঘর্ষে ইয়াছিন মিয়া (৬৫) নামের একজন মুক্তিযোদ্ধা নিহত হয়েছেন। এ ঘটনায় অন্তত ২০ জন আহত হয়েছেন।বুধবার বিকেলে ইয়াছিন মিয়া আহত হয়ে সিলেট এমএজি ওসমানী মেডিকেল কলেজ হাসপাতালে মারা যান। এর আগে সকাল থেকে দুপুর পর্যন্ত উপজেলার পূর্ব জুড়ী ইউনিয়নের জামকান্দি গ্রামে চা-শ্রমিক-বাঙালিদের মধ্যে সংঘর্ষ ও ধাওয়া-পাল্টা ধাওয়ার ঘটনা ঘটে।স্থানীয় সূত্রে জানা গেছে, জামকান্দি গ্রামের জমির মিয়া নামের এক ব্যক্তি সোনারূপা চা-বাগানের শ্রমিক হরিলালের স্ত্রীর সঙ্গে বাগান শ্রমিক সঞ্জুকে অনৈতিককাজে দেখতে পেয়ে বাধা দেন।এতে ক্ষিপ্ত হয়ে সঞ্জু হাতে থাকা লাইট দিয়ে জমিরের ওপর আঘাত করে। এ ঘটনাকে কেন্দ্র করে বুধবার সকালে জমিরের আত্মীয় সোনা রতন নামের এক চা-শ্রমিকের ওপর হামলা করা হয়। পরে স্থানীয়রা মসজিদ থেকে মাইকিং করে এবং চা-শ্রমিকরা বাগানের পাগলা ঘণ্টা বাজিয়ে দুইপক্ষ সংঘর্ষে জড়ায়।সংঘর্ষে চা-শ্রমিকদের হামলায় মুক্তিযোদ্ধা ইয়াছিন মিয়া আহত হলে তাকে হাসপাতালে নিলে কর্তব্যরত ডাক্তার মৃত ঘোষণা করেন।শ্রমিকদের হামলায় শাহিন (৩৫), লিমন (১৮), হেলাল মিয়া (৪০), কাশেম মিয়া (৪০) ও আব্দুল আলী (৪০) আহত হয়। এছাড়া অন্যান্য আহতদের নাম-ঠিকানা পাওয়া যায়নি।কুলাউড়া সার্কেলের অতিরিক্ত পুলিশ সুপার (এএসপি) আবু ইউসুফ ঘটনার সত্যতা নিশ্চিত করেছেন। তিনি জাগো নিউজকে জানান, বর্তমানে পরিস্থিতি শান্ত রয়েছে। পুলিশ-প্রশাসন ওই এলাকায় সতর্ক অবস্থান রয়েছে। এখনও মামলা হয়নি। তবে মামলা দায়েরের প্রস্তুতি চলছে।এএম/জেআইএম</body>
</article>
