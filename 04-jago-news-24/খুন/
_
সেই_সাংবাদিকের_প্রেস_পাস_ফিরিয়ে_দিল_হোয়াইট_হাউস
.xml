<article>
  <headline>
সেই সাংবাদিকের প্রেস পাস ফিরিয়ে দিল হোয়াইট হাউস
</headline>
  <url>https://www.jagonews24.com/international/news/464266</url>
  <published_at>
</published_at>
  <category>খুন</category>
  <body>মার্কিন যুক্তরাষ্ট্রের প্রেসিডেন্ট ডোনাল্ড ট্রাম্পের সঙ্গে বাদানুবাদের জের ধরে হোয়াইট হাউসে সিএনএনের সাংবাদিক জিম অ্যাকোস্টার প্রবেশাধিকার বাতিল করার পর তা প্রত্যাহার করা হয়েছে। একই সঙ্গে নতুন নিয়ম জারি করেছে হোয়াইট হাউস।এর আগে অ্যাকোস্টার প্রবেশাধিকার ফিরে দিতে প্রশাসনকে নির্দেশ দেন আদালত। মার্কিন এই প্রভাবশালী সংবাদমাধ্যমটির করা এক আবেদনের প্রেক্ষিতে আদালতের পক্ষ থেকে এ রায় দেন বিচারপতি টিমোথি জে কেলি।গত ৭ নভেম্বর হোয়াইট হাউসের এক সংবাদ সম্মেলনে প্রেসিডেন্ট ডোনাল্ড ট্রাম্পের সঙ্গে বাদানুবাদের জের ধরে জিম অ্যাকোস্তার হোয়াইট হাউসে ঢোকার প্রেস পাস বাতিল করা হয়।ওই সংবাদ সম্মেলনে সিএনএনের সাংবাদিক অ্যাকোস্তা অভিবাসী ইস্যু নিয়ে ট্রাম্পকে প্রশ্ন করেন। প্রশ্ন করার পর উভয়ের মধ্যে শুরু হয় কথার লড়াই। ঘটনার সময় অ্যাকোস্তার মাইক্রোফোন কেড়ে নেয়ার চেষ্টা করেন হোয়াইট হাউসের এক কর্মকর্তা।এই ঘটনার পর সিএনএনের ওই সাংবাদিকের হোয়াইট হাউসে ঢোকার প্রেস পাস বাতিল করেন ট্রাম্প।অ্যকোস্তার প্রেস পাস বাতিল করার পর হোয়াইট হাউসে অ্যাকোস্তার প্রবেশে নিষেধাজ্ঞা সংবিধান লঙ্ঘনের শামিল এই অভিযোগ তুলে গত মঙ্গলবার ডোনাল্ড ট্রাম্প ও তার শীর্ষ কয়েক সহযোগীর বিরুদ্ধে মামলা দায়ের করে সিএনএন। সেই মামলার রায়ে আদালত তার প্রেস পাস ফিরে দেয়ার জন্য প্রশাসনকে নির্দেশ দেন।প্রেস পাস ফিরিয়ে দিয়ে সাংবাদিক অ্যাকোস্টা বরাবর একটি চিঠি দিয়েছে হোয়াইট হাউস। ওই চিঠির উদ্ধৃতি দিয়ে বিবিসির প্রতিবেদনে বলা হয়েছে, সাংবাদিক অ্যাকোস্টার প্রেস পাস ফিরিয়ে দেয়ার পর সোমবার নতুন নিয়ম জারি করেছে হোয়াইট হাউস।নতুন নিয়মে বলা হয়েছে, এখন থেকে হোয়াইট হাউসে সংবাদ সম্মেলনে একজন সাংবাদিক শুধু একটি প্রশ্নই করতে পারবেন। তবে একের অধিক প্রশ্ন করা যাবে কি না, তা প্রেসিডেন্ট কিংবা হোয়াইট হাউসের কর্মকর্তাদের সিদ্ধান্তের ওপর নির্ভর করবে।সাংবাদিক অ্যাকোস্টা যদি নতুন নিয়ম না মানেন তাহলে ভবিষ্যতে তার বিরুদ্ধে ব্যবস্থা নেয়া হবে বলেও সতর্ক করেছে হোয়াইট হাউস।এদিকে হোয়াইট হাউসে প্রবেশাধিকার ফিরিয়ে দেয়ার পর অনুভূতি ব্যক্ত করতে গিয়ে অ্যাকোস্টা বলেছেন, হোয়াইট হাউসে আবার যেতে তিনি উন্মুখ হয়ে আছেন।এসআর/জেআইএম</body>
</article>
