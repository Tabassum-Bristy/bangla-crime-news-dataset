<article>
  <headline>
প্রেম করে পালিয়ে বিয়ে, অবশেষে লাশ
</headline>
  <url>https://www.jagonews24.com/country/news/494565</url>
  <published_at>
</published_at>
  <category>খুন</category>
  <body>কক্সবাজারের চকরিয়া উপজেলায় মাদকের টাকা না পেয়ে স্ত্রীকে গলা টিপে হত্যা করেছেন পাষণ্ড স্বামী। এ ঘটনায় অভিযুক্ত মাদকাসক্ত স্বামীকে ধরে পুলিশে দিয়েছেন স্থানীয় জনতা।বৃহস্পতিবার দুপুরে চকরিয়া পৌরসভার মগবাজারস্থ ভাড়া বাসায় এ ঘটনা ঘটে। নিহত ফাতেমা বেগম রুম্পা (২০) মহেশখালী উপজেলার মাতারবাড়ী ইউনিয়নের সিকদারপাড়ার বাহাদুর আলমের মেয়ে। পাষণ্ড স্বামী মিজানুর রহমান চকরিয়ার ডুলাহাজারা ইউনিয়নের সোয়াজানিয়া এলাকার মৃত ছাবের আহমদের ছেলে।ফাতেমার ছোট বোন আশরফা বিলকিস বলেন, এক বছর আগে ডুলাহাজারার সোয়াজানিয়া এলাকার মিজানুর রহমানের সঙ্গে আমার বড় বোন প্রেমের সম্পর্কে জড়ায়। পরে পরিবারের অমতে তারা পালিয়ে বিয়ে করে। মিজান মাদকাসক্ত ছিল। বিয়ের পর থেকে আমার বড় বোনের কাছ থেকে মাদক সেবনের জন্য প্রতিদিনই টাকা চাইতো মিজান। টাকা না পেলেই মারধর করতো। বৃহস্পতিবার দুপুরে তাদের মধ্যে মাদকের টাকা নিয়ে কথা কাটাকাটি হয়। একপর্যায়ে মিজান আমার বড় বোনকে গলা টিপে হত্যা করে। তাদের কোনো সন্তান নেই।চকরিয়া থানা পুলিশের ভারপ্রাপ্ত কর্মকর্তা (ওসি) মো. বখতিয়ার উদ্দিন চৌধুরী বলেন, খবর পেয়ে চকরিয়া উপজেলা স্বাস্থ্য কমপ্লেক্সে গিয়ে জনতার সহায়তায় ঘাতক মিজানুর রহমানকে আটক করে পুলিশ। স্ত্রীকে গলা টিপে হত্যার কথা স্বীকার করেছে মিজান। ফাতেমার মরদেহ উদ্ধার করে ময়নাতদন্তের জন্য কক্সবাজার সদর হাসপাতালে পাঠানো হয়েছে। নিহতের পরিবারের পক্ষ থেকে মামলার প্রস্তুতি চলছে।সায়ীদ আলমগীর/এএম/পিআর</body>
</article>
