<article>
  <headline>
দক্ষিণ আফ্রিকায় বাংলাদেশিকে গুলি করে হত্যা
</headline>
  <url>https://www.jagonews24.com/country/news/495337</url>
  <published_at>
</published_at>
  <category>খুন</category>
  <body>দক্ষিণ আফ্রিকার জোহানেসবার্গে ডাকাতের গুলিতে মো. রেজাউল করিম (৪২) নামে ফেনীর এক ব্যবসায়ী নিহত হয়েছেন। রোববার স্থানীয় সময় বিকেল সাড়ে ৪টার দিকে রাজধানীর রজেটেনভিল রিজেন্ট পার্কে এ ঘটনা ঘটে। এ খবরে স্বজনের মধ্যে শোকের ছায়া নেমে আসে।নিহত মো. রেজাউল করিম ছাগলনাইয়া উপজেলার হরিপুর গ্রামের মুন্সি মিয়ার ছেলে। দেড় বছর আগে জীবন জীবিকার তাগিদে দক্ষিণ আফ্রিকায় নিয়ে যান ভায়রা ভাই আবুল হোসেন। সেখানে তারা একসঙ্গে ব্যবসা পরিচালনা করতেন।সেখানে অবস্থানরত তার বন্ধু নুরুল আলম জানান, ওই দিন বিকেলে একদল ডাকাত তার দোকানে ডাকাতি করার চেষ্টা চালায়। এ সময় দোকানের নিরাপত্তাকর্মী বাধা দিলে তাকে পেপার স্প্রে দিয়ে অজ্ঞান করে ফেলে ডাকাতরা। পরে রেজাউল করিমকে দরজা খুলতে বলে তারা। দরজা খোলামাত্রই ডাকাতরা তাকে গুলি করে। গুলিবিদ্ধ হয়ে ঘটনাস্থলেই প্রাণ হারান রেজাউল করিম।স্থানীয় ইউপি চেয়ারম্যান রফিকুল হায়দার চৌধুরী জুয়েল ঘটনার সত্যতা নিশ্চিত করে বলেন, খবর পেয়ে শোকাহত ওই পরিবারকে দেখতে বাড়িতে ছুটে যাই।রাশেদুল হাসান/এএম/এমএস</body>
</article>
