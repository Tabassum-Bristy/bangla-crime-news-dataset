<article>
  <headline>
শ্বশুরবাড়িতে নববধূকে মেরে ফেললেন প্রবাসী স্বামী
</headline>
  <url>https://www.jagonews24.com/country/news/484124</url>
  <published_at>
</published_at>
  <category>খুন</category>
  <body>টাঙ্গাইলের সখীপুর উপজেলায় নববধূকে শ্বাসরোধে হত্যার পর গলায় ওড়না পেঁচিয়ে আত্মহত্যার চেষ্টা করেছেন স্বামী শরিফুল ইসলাম।মঙ্গলবার রাতে উপজেলার দাড়িয়াপুর নামাপাড়া এলাকায় শ্বশুরবাড়িতে এ ঘটনা ঘটে। নিহত রুমি আক্তার (১৮) আবদুর রউফের মেয়ে। শরিফুল ইসলাম বাসাইল উপজেলার সুন্না গ্রামের লুৎফর রহমানের ছেলে।নিহতের পরিবার ও থানা সূত্রে জানা যায়, ২ জানুয়ারি টাঙ্গাইলের বাসাইল উপজেলার সুন্না গ্রামের লুৎফর রহমানের প্রবাসী ছেলে শরিফুল ইসলামের সঙ্গে সখীপুর উপজেলার দাড়িয়াপুর গ্রামের আবদুর রউফের মেয়ে রুমি আক্তারের বিয়ে হয়। শরিফুল ইসলাম চাকরি সূত্রে সিঙ্গাপুরে থাকেন।রুমির চাচাতো ভাই ওমর ফারুক বলেন, ছুটি নিয়ে দেশে এসে শরিফুল বিয়ে করেন। মঙ্গলবার সকাল সাড়ে ১০টায় শরিফুল স্ত্রীকে নিয়ে শ্বশুরবাড়িতে আসেন। রাতের খাবার খেয়ে শুয়ে পড়েন তারা। রাত সাড়ে ১১টার সময় তাদের শোয়ার ঘরে গোঙানির শব্দ শুনে আমি বাড়ির লোকজন নিয়ে দরজা ভেঙে ঘরে ঢুকি। এ সময় খাটের ওপর রুমির নিথর দেহে পড়ে থাকতে দেখি। ওই সময় গলায় ওড়না পেঁচিয়ে আত্মহত্যার চেষ্টা করছিলেন শরিফুল ইসলাম। পরে রুমিকে দ্রুত সখীপুর স্বাস্থ্য কমপ্লেক্সে নিলে চিকিৎসক মৃত ঘোষণা করেন।খবর পেয়ে বাড়ির লোকজন ও এলাকাবাসী শরিফুলকে আটক করে সখীপুর থানায় সোপর্দ করেন। এ ঘটনায় নিহতের বাবা আবদুর রউফ বাদী থানায় হত্যা মামলা দায়ের করেছেন।জানা যায়, গত ২৩ ফেব্রুয়ারি শরিফুলের ছুটি শেষে সিঙ্গাপুর চলে যাওয়ার কথা ছিল। কিন্তু তিনি যাননি। তবে কি জন্য এ হত্যাকাণ্ড ঘটিয়েছেন শরিফুল তা জানা যায়নি।সখীপুর থানা পুলিশের এসআই সিরাজুল ইসলাম বলেন, গৃহবধূর মরদেহ উদ্ধার করে ময়নাতদন্তের জন্য টাঙ্গাইল মর্গে পাঠানো হয়েছে। অভিযুক্ত স্বামী শরিফুল ইসলামকে আদালতে পাঠানো হয়েছে।এএম/পিআর</body>
</article>
