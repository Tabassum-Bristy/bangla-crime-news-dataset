<article>
  <headline>
নাটোরে চালককে হত্যা করে ইজিবাইক ছিনতাই
</headline>
  <url>https://www.jagonews24.com/country/news/492233</url>
  <published_at>
</published_at>
  <category>খুন</category>
  <body>নাটোরের বড়াইগ্রাম উপজেলার আহমেদপুর কারবালা এলাকায় রামুচন্দ্র দাস নামে এক ইজিবাইক চালককে শ্বাসরোধে হত্যা করেছে দুর্বৃত্তরা। শনিবার রাত সাড়ে ৯টার দিকে এ ঘটনা ঘটে।নিহত রামুচন্দ্র নাটোর শহরের মল্লিকহাটি এলাকার বাবুল চন্দ্র দাসের ছেলে।বড়াইগ্রাম থানা পুলিশের ভারপ্রাপ্ত কর্মকর্তা (ওসি) দিলীপ কুমার দাস জানান, ইজিবাইক চালক রামুচন্দ্র রাত সাড়ে ৮টার দিকে অসীম নামে একটি কোম্পানির বিক্রয় প্রতিনিধিকে নিয়ে বনপাড়া থেকে নাটোরের উদ্দেশ্যে রওনা দেন। এ সময় তাদের কাছে পণ্য বিক্রির এক থেকে দেড় লাখ টাকা ছিল। এ অবস্থায় ইজিবাইকটি নাটোর-পাবনা মহাসড়কের আহমেদপুর কারবালা মোড়ে এলে একদল দুর্বৃত্ত তাদের পথ রোধ করে। একপর্যায়ে তাদের কাছে থাকা টাকা ও ইজিবাইক ছিনিয়ে নেয়ার চেষ্টা করে দৃর্বৃত্তরা। এ সময় চালক রামুচন্দ্র বাধা দিতে গেলে তাকে ছুরিকাঘাত ও শ্বাসরোধে হত্যা করে এবং অসীমকে হাত-পা বেঁধে টাকা ও ইজিবাইকটি নিয়ে দ্রুত পালিয়ে যায় তারা। পরে পথচারীরা তাদের উদ্ধার করে নাটোর সদর হাসপাতালে নিয়ে যায়।ওসি বলেন, কারা এ ঘটনা ঘটিয়েছে তা শনাক্ত করার চেষ্টা চলছে। বিভিন্ন স্থানে অভিযান চালানো হচ্ছে। এ ব্যাপারে আইনগত ব্যবস্থা গ্রহণ করা হবে।নাটোর সদর হাসপাতালের চিকিৎসক ডা. রাসেল বলেন, নিহতের শরীরে ছুরি দিয়ে আঘাতের চিহ্ন ও গলায় ফাঁসের চিহ্ন রয়েছে। প্রাথমিকভাবে ধারণা করা হচ্ছে তাকে ছুরি দিয়ে আঘাত ও রশি দিয়ে শ্বাসরোধ করে হত্যা করা হয়েছে।রেজাউল করিম রেজা/আরএআর/আরআইপি</body>
</article>
