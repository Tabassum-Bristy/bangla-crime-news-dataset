<article>
  <headline>
নুসরাত হত্যা : ফেনীর সেই আ.লীগ নেতার বিচার চাইলেন নাসিম
</headline>
  <url>https://www.jagonews24.com/national/news/493490</url>
  <published_at>
</published_at>
  <category>খুন</category>
  <body>নুসরাতের খুনিকে আশ্রয়দাতা ফেনীর সেই আওয়ামী লীগ নেতার বিচার চাইলেন দলটির সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম।শনিবার রাজধানীর বঙ্গবন্ধু এভিনিউ ঢাকা দক্ষিণ আওয়ামী লীগের কার্যালয়ে '১৭ এপ্রিল ঐতিহাসিক মুজিবনগর দিবস উপলক্ষে আলোচনা সভায়' তিনি এসব কথা বলেন। বঙ্গবন্ধু সাংস্কৃতিক জোট এ আলোচনা সভার আয়োজন করে।মোহাম্মদ নাসিম বলেন, দেখলাম আওয়ামী লীগের একজন বড় নেতা নুসরাতের খুনিকে আশ্রয়-প্রশ্রয় দিয়েছে। এসব লোক হচ্ছে ক্রিমিনাল। এরা কখনো আওয়ামী লীগ করতে পারে না। জীবনে এরা কোনো দিন আওয়ামী লীগ করেনি, আওয়ামী লীগে বিশ্বাসও করে না। এই সব লোককেও নুসরাতের খুনির সঙ্গে বিচার করতে হবে। এদের কোনো ছাড় দেয়া যাবে না। এরা আওয়ামী লীগকে দুর্নাম করে।তিনি বলেন, কোনো ফাঁক-ফোকর না রেখে বিশেষ ট্রাইব্যুনালে নুসরাত হত্যার বিচার করতে হবে। এতে দেশের মানুষ খুশি হবে। বাংলার জনগণ আমাদের সাধুবাদ দেবে। সাম্প্রতিক সময়ে নুসরাতসহ সকল শিশু ও নারী হত্যার বিচার দ্রুত ট্রাইব্যুনালে করে, দৃষ্টান্তমূলক শাস্তি দিতে হবে। দেশের জনগণ আমাদের দিকে তাকিয়ে আছে।আওয়ামী লীগের এই নেতা বলেন, ধর্মান্ধ রাজনীতিবিদরা নুসরাত হত্যার প্রতিবাদ না করে অসাম্প্রদায়িক অনুষ্ঠান মঙ্গল শোভাযাত্রার বিরোধিতা করে। এদেরকে প্রতিরোধ করতে সবাইকে ঐক্যবদ্ধ থাকতে হবে।বিএনপির উদ্দেশে তিনি বলেন, দয়া করে আপনারা সবকিছু নিয়ে রাজনীতি করবেন না। আপনারা যখন ক্ষমতায় ছিলেন, বঙ্গবন্ধুর হত্যা থেকে শুরু করে জাতীয় চার নেতা হত্যার বিচারসহ কোনো হত্যার বিচার করেননি। আমরাই একমাত্র দল ক্ষমতায় থেকে নিজের দলের কর্মীকেও খাতির করি না। প্রধানমন্ত্রী শেখ হাসিনা শুধু নুসরাত হত্যার বিচার করবে দৃষ্টান্তমূলক শাস্তিরও ব্যবস্থা করবে।মুজিবনগর দিবস প্রসঙ্গে আওয়ামী লীগের এ নেতা বলেন, মুজিবনগর দিবসের তাৎপর্য তুলে ধরতে হবে। নতুন প্রজন্মকে সঠিক ইতিহাস জানতে হবে। বাঙালির সঠিক ইতিহাসের আলোকে দেশ গঠনে ভূমিকা রাখতে হবে।আয়োজক সংগঠনের সহ-সভাপতি রফিকুল আলমকে সভাপতিত্বে সভায় আরও উপস্থিত ছিলেন- আওয়ামী লীগের উপদেষ্টা পরিষদ সদস্য মোজাফফর হোসেন পল্টু, স্বাধীন বাংলার বেতার শিল্পী মনোরঞ্জন ঘোষাল, ঢাকা মহানগর দক্ষিণ শাখা আওয়ামী লীগের যুগ্ম সাধারণ সম্পাদক কামাল চৌধুরী, আওয়ামী লীগ নেতা বলরাম পোদ্দার, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার রানা প্রমুখ।এইউএ/বিএ/এমকেএইচ</body>
</article>
