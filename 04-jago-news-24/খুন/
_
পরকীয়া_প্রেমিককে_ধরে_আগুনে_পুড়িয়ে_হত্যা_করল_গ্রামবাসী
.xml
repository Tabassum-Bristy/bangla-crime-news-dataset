<article>
  <headline>
পরকীয়া প্রেমিককে ধরে আগুনে পুড়িয়ে হত্যা করল গ্রামবাসী
</headline>
  <url>https://www.jagonews24.com/international/news/466981</url>
  <published_at>
</published_at>
  <category>খুন</category>
  <body>বিবাহিত এক নারীর সঙ্গে সম্পর্কে জড়িয়ে পড়ার অভিযোগে পরকীয়া প্রেমিককে আগুনে পুড়িয়ে হত্যা করেছে গ্রামবাসী। নৃশংস এ ঘটনা ঘটেছে ভারতের বিহার রাজ্যের সীতামারি এলাকায়।নিহত যুবকের বয়স ২৫ বছর। শারাভান মাহাতো নামে ওই যুবক গ্রামের এক নারীকে নিয়ে পালিয়েছিলেন। পরে তাকে বিয়ে করে আবার গ্রামের বাড়িতে ফিরে আসেন। গ্রামে ফিরে আসাই যে কাল হবে শারাভানের সেকথা কখনো কল্পনাই করতে পারেননি।গ্রামের লোকজন শারাভানকে আটকের পর কাছের একটি ফাঁকা মাঠে নিয়ে যায়। পরে সেখানে তার শরীরে পেট্রল ঢেলে আগুন ধরিয়ে দেয়া হয়। ঘটনাস্থলেই পুড়ে মারা যায় শারাভান। এসময় তার আর্ত-চিৎকারেও মন গলেনি চারদিকে দাঁড়িয়ে থাকা উত্তেজিত গ্রামবাসীর।বিহার রাজ্য পুলিশ বলছে, সংসার পাতবেন বলে যে নারীকে নিয়ে পালিয়ে শারাভান বিয়ে করেন, তার শ্বশুর গ্রামের অত্যন্ত প্রভাবশালী। তার নির্দেশেই ওই যুবককে আগুনে পুড়িয়ে হত্যা করা হয়েছে। পুত্রবধূ অন্যের সঙ্গে থাকছে জেনে, শ্বশুরের রাগ গিয়ে পড়ে যুবকের উপর।শারাভানের পরিবারের সদস্যরা বলেছেন, রোববার তাদের বাড়িতে হামলা চালিয়েছিল গ্রামের প্রভাবশালী ওই পরিবারের সমর্থকরা। পরে অভিযুক্ত শারাভানকে গণপিটুনি দিয়ে টেনে হেঁচড়ে নিয়ে যাওয়া হয় পাশের একটি ফাঁকা মাঠে। সেখানেই তার শরীরে পেট্রল ঢেলে আগুন ধরিয়ে দেয়া হয়।নৃশংস এই হত্যাকাণ্ড ঘিরে সীতামারিতে চরম উত্তেজনা বিরাজ করছে। পরিস্থিতি স্বাভাবিক রাখতে গ্রামে মোতায়েন করা হয়েছে পুলিশ। পুলিশের শীর্ষ এক কর্মকর্তা বলেন, এ ঘটনায় এখন পর্যন্ত ১৪ জনের বিরুদ্ধে এফআইআর হয়েছে। তবে এখন পর্যন্ত কাউকে গ্রেফতার করা যায়নি।এসআইএস/জেআইএম</body>
</article>
