<article>
  <headline>
গাজীপুরে মাদক ব্যবসার বিরোধে পোশাক শ্রমিক খুন
</headline>
  <url>https://www.jagonews24.com/country/news/517202</url>
  <published_at>
</published_at>
  <category>খুন</category>
  <body>গাজীপুরে মাদক ব্যবসা নিয়ে বিরোধের জেরে আল আমিন (২২) নামের এক পোশাক শ্রমিক খুন হয়েছেন। মঙ্গলবার সকালে মহানগরীর সালনার জাঞ্জালিয়া এলাকায় থেকে তার মরদেহ উদ্ধার করেছে পুলিশ।নিহত আল আমিন নোয়াখালীর বেগমগঞ্জ উপজেলার লাউতলী গ্রামের তোফায়েল আহমেদের ছেলে।নিহতের ছোট বোন তানিয়া জানান, তার ভাই গাজীপুর নগরীর তেলিপাড়া এলাকায় রওশনারা বেগমের বাড়িতে বন্ধুদের সঙ্গে ভাড়া থেকে গাজীপুরের শ্রীপুর উপজেলার গড়গড়িয়া মাস্টারবাড়ি এলাকায় আমান টেক্সটাইলে কাজ করতেন। সোমবার রাতে বন্ধুদের সঙ্গে বাসা থেকে বের হয়ে আল আমিন নিখোঁজ হন। সম্ভাব্য সকল স্থানে তাকে খুঁজেও না পেয়ে পুলিশকে জানানো হয়।সদর থানার এসআই মো. আতিকুর রহমান জানান, প্রথমিকভাবে ধারণা করা হচ্ছে, বন্ধুদের সঙ্গে মাদক নিয়ে বিরোধের জেরে খুন হয়েছেন আল আমিন। সোমবার রাতে বন্ধুরা তাকে বাসা থেকে ডেকে নিয়ে যায়। পরে জাঞ্জালিয়া এলাকায় নিয়ে তাকে মারধর করে হত্যার পর লাশ ফেলে যায়। মঙ্গলবার সকালে জাঞ্জালিয়া এলাকার কাঠাল বাগানে তার লাশ দেখতে পেয়ে এলাকাবাসী পুলিশে খবর দেয়। পরে সকাল সাড়ে ১০টার দিকে লাশ উদ্ধার করে ময়নাতদন্তের জন্য শহীদ তাজউদ্দীন আহমদ মেডিকেল কলেজ হাসপাতাল মর্গে পাঠানো হয়েছে।তিনি আরও জানান, তার মাথায় জখম এবং শরীরের বিভিন্ন স্থানে আঘাতের চিহ্ন রয়েছে। এ ঘটনায় জিজ্ঞাসাবাদের জন্য একজনকে আটক করা হয়েছে।মো. আমিনুল ইসলাম/এমবিআর/এমএস</body>
</article>
