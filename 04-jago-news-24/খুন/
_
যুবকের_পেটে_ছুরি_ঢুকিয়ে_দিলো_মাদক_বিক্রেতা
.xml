<article>
  <headline>
যুবকের পেটে ছুরি ঢুকিয়ে দিলো মাদক বিক্রেতা
</headline>
  <url>https://www.jagonews24.com/country/news/447261</url>
  <published_at>
</published_at>
  <category>খুন</category>
  <body>রাজশাহীর বাগমারা উপজেলায় মাদক বিক্রেতা ও তার সহযোগীদের ছুরিকাঘাতে এক যুবক নিহত হয়েছেন। গতকাল শুক্রবার সন্ধ্যায় এ ঘটনা ঘটে। নিহত মিলন রহমান (২৩) উপজেলার কাচারি কোয়ালিপাড়া ইউনিয়নের মোহনপুর গ্রামের খলিলুর রহমানের ছেলে।স্থানীয় সূত্র জানায়, শুক্রবার সন্ধ্যায় জুয়েল ও তার সহযোগীরা মিলনকে পিটিয়ে আহত করার পর ছুরিকাঘাত করে। দ্রুত উদ্ধার করে ভবানীগঞ্জ ক্লিনিকে নেয়ার পর মিলন মারা যান। এ ঘটনায় এলাকায় ব্যাপক উত্তেজনা বিরাজ করছে।পুলিশ জানায়, একই গ্রামের আসির উদ্দিনের ছেলে জুয়েল রানা ও তার কয়েকজন সহযোগী বেশ কিছুদিন ধরে এলাকায় মাদক বিক্রি করছিল। ঈদের দিন মিলন মাদক বিক্রি বন্ধে জুয়েলকে চাপ দেয়। মাদক বিক্রি বন্ধ না করলে পুলিশ ডেকে ধরিয়ে দেয়ারও হুমকি দেয় মিলন।এ সময় উভয় পক্ষের মধ্যে কথা কাটাকাটি ও হাতাহাতির ঘটনা ঘটে। এ নিয়ে জুয়েল ও মিলন পক্ষের মধ্যে উত্তেজনা চলছিল। শুক্রবার সন্ধ্যার আগে মিলন ও তার কয়েকজন বন্ধু মিলে গ্রামের ফজলুর রহমানের চায়ের দোকানে বসে গল্প করছিল। এ সময় সহযোগীদের নিয়ে সেখানে হাজির হয় জুয়েল। কোনো কথা না বলেই জুয়েল ও তার সহযোগীরা মিলনকে প্রথমে বাঁশ দিয়ে পেটাতে থাকে। এক পর্যায়ে জুয়েল রানা তার কোমর থেকে ছুরি বের করে মিলনের পেটে কয়েকবার আঘাত করে। এতে মিলন মাটিতে লুটিয়ে পড়ে। এ সময় এলাকার লোকজন ছুটে আসলে জুয়েল ও তার সহযোগীরা পালিয়ে যায়।পরে এলাকাবাসী দ্রুত উদ্ধার করে মিলনকে ভবানীগঞ্জ ক্লিনিকে নিয়ে যায়। কিছুক্ষণ পর মিলনকে মৃত ঘোষণা করেন চিকিৎসক। রাতেই ক্লিনিক থেকে মিলনের মরদেহ উদ্ধার করে বাগমারা থানায় নিয়ে যায় পুলিশ।বাগমারা থানা পুলিশের ওসি নাসিম আহমেদ বলেন, ঘাতক জুয়েল পুলিশের তালিকাভুক্ত মাদক ব্যবসায়ী। ঘটনার পর মরদেহ উদ্ধার করে থানায় নেয়া হয়েছে। ময়নাতদন্তের জন্য শনিবার সকালে মিলনের মরদেহ রাজশাহী মেডিকেল কলেজ মর্গে পাঠানো হয়েছে। এ ঘটনায় শুক্রবার রাতেই মিলনের বাবা খলিলুর রহমান বাদী হয়ে জুয়েল রানাসহ সাতজনের নামে হত্যা মামলা করেছেন। জুয়েল ও তার সহযোগীদের গ্রেফতারে উপজেলার বিভিন্ন স্থানে অভিযান চালাচ্ছে পুলিশ।এএম/এমএস</body>
</article>
