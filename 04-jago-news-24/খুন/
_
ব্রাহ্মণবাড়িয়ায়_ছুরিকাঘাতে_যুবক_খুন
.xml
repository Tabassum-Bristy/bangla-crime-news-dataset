<article>
  <headline>
ব্রাহ্মণবাড়িয়ায় ছুরিকাঘাতে যুবক খুন
</headline>
  <url>https://www.jagonews24.com/country/news/471178</url>
  <published_at>
</published_at>
  <category>খুন</category>
  <body>পূর্ব শত্রুতার জেরে ব্রাহ্মণবাড়িয়ায় সৌরভ আহমেদ (২৫) নামে এক যুবককে ছুরিকাঘাত করে হত্যা করেছে সন্ত্রাসীরা। সোমবার দুপুরে জেলা শহরের কলেজপাড়া মহল্লায় এ ঘটনা ঘটে। বিকেলে আশঙ্কাজনক অবস্থায় ঢাকায় নেয়ার পথে তার মৃত্যু হয়।নিহত সৌরভ শহরের কান্দিপাড়া মহল্লার আশু মিয়ার ছেলে। তিনি ঢাকায় একটি বেসরকারি কোম্পানিতে চাকরি করতেন বলে জানা গেছে।নিহতের পরিবারের লোকজন জানান, সৌরভের স্ত্রী আশা আক্তার কলেজপাড়া মহল্লার একটি মাদরাসায় পড়ালেখা করেন। কয়েক মাস আগে মাদরাসা থেকে আফরিনাকে আনতে গিয়ে স্থানীয় কয়েকজন যুবকের সঙ্গে বাগবিতণ্ডা ও হাতাহাতির ঘটনা ঘটে। সোমবার দুপুরে সৌরভ মাদরাসা থেকে আশাকে আনতে গেলে একদল যুবক তার ওপর হামলা চালায়। এ সময় হামলাকারীরা সৌরভকে ছুরিকাঘাত করে তাকে সড়কের পাশের একটি ডোবায় ফেলে দেয়। পরে তাকে উদ্ধার করে জেলা সদর হাসপাতালে নিয়ে গেলে কর্তব্যরত চিকিৎসক ঢাকায় পাঠানোর নির্দেশ দেন। বিকেলে ঢাকা নেয়ার পথে নরসিংদীর ভেলানগর এলাকায় তার মৃত্যু হয়।ব্রাহ্মণবাড়িয়া সদর মডেল থানা পুলিশের ২নং ফাঁড়ির পরিদর্শক (ইন্সপেক্টর) মো. সোহাগ রানা বিষয়টি নিশ্চিত করে জানান, ঘটনার সঙ্গে জড়িতদের গ্রেফতারে অভিযান চলছে।আজিজুল সঞ্চয়/আরএআর/এমএস</body>
</article>
