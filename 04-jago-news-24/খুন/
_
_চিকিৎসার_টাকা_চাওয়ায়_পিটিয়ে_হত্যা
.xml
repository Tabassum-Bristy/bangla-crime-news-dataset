<article>
  <headline>
 চিকিৎসার টাকা চাওয়ায় পিটিয়ে হত্যা
</headline>
  <url>https://www.jagonews24.com/country/news/504978</url>
  <published_at>
</published_at>
  <category>খুন</category>
  <body>মোটরসাইকেলের ধাক্কায় আহত এক শিশুর চিকিৎসার জন্য টাকা চাওয়াকে কেন্দ্র করে প্রতিপক্ষের হামলায় নীলফামারীর ডিমলা উপজেলায় মঞ্জুরুল ইসলাম (৫০) নামের এক ব্যক্তিকে পিটিয়ে হত্যা করা হয়েছে।নিহতের মরদেহ উদ্ধার করে বুধবার ঈদের দিন দুপুরে মর্গে পাঠিয়েছ পুলিশ। এ ঘটনায় নিহত মঞ্জুরুল ইসলামের স্ত্রী আশেদা বেগম বাদী হয়ে ১৫ জনের নাম উল্লেখ ও অজ্ঞাত দুইজনের নামে ডিমলা থানায় হত্যা মামলা করেছেন।নিহত মঞ্জুরুল ইসলাম ডিমলা উপজেলার ঝুনাগাছ চাঁপানী ইউনিয়নের দক্ষিণ ঝুনাগাছ চাঁপানী গ্রামের চাকলাপাড়ার মৃত নলেয়া মামুদের ছেলে।স্থানীয় সূত্র জানায়, মঙ্গলবার বিকেলে চাঁপানী গ্রামে অজ্ঞাত দুই ব্যক্তি মোটরসাইকেলযোগে গ্রামের প্রভাবশালী মৃত ছকিমুদ্দিনের ছেলে নাসির হোসেন রিয়াদের বাড়িতে বেড়াতে আসেন। আসার পথে অজ্ঞাত ওই দুই ব্যক্তির মোটরসাইকেলের ধাক্কায় একই গ্রামের রবিউল ইসলামের চার বছরের শিশু রিয়া আহত হয়।গ্রামবাসীর সঙ্গে মঞ্জুরুল ইসলাম ওই মোটরসাইকেল আরোহীদের কাছে শিশুটির চিকিৎসার জন্য টাকা দাবি করেন। খবর পেয়ে নাসির হোসেন রিয়াদ লোকজন নিয়ে ঘটনাস্থলে এসে মোটরসাইকেলসহ তার দুই আত্মীয়কে বাড়িতে পাঠিয়ে দিয়ে গ্রামবাসীর ওপর হামলা চালান। এতে ঘটনাস্থলেই মঞ্জুরুল ইসলাম নিহত হন।ঘটনার সত্যতা নিশ্চিত করে ডিমলা থানা পুলিশের ওসি মফিজ উদ্দিন শেখ বলেন, মারামারির খবর পেয়ে ঘটনাস্থলে গিয়ে মরদেহ উদ্ধার করা হয়। মামলার আসামিরা পলাতক। আসামিদের গ্রেফতারে পুলিশের অভিযান অব্যাহত আছে।এএম/জেআইএম</body>
</article>
