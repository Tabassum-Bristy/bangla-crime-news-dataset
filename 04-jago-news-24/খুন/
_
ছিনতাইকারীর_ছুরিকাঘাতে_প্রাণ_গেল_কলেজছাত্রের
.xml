<article>
  <headline>
ছিনতাইকারীর ছুরিকাঘাতে প্রাণ গেল কলেজছাত্রের
</headline>
  <url>https://www.jagonews24.com/country/news/404821</url>
  <published_at>
</published_at>
  <category>খুন</category>
  <body>ময়মনসিংহে পাটগুদাম বাসস্ট্যান্ড এলাকায় ছিনতাইকারীর ছুরিকাঘাতে ইব্রাহিম খলিল নামে এক কলেজ ছাত্র খুন হয়েছে। নিহত ইব্রাহিম খলিল আনন্দ মোহন কলেজের ইসলামী ইতিহাসের ২য় বর্ষের ছাত্র। এ ঘটনায় সাদ্দাম (২২) নামে একজনকে আটক করেছে পুলিশ।অতিরিক্ত পুলিশ সুপার এস এ নেওয়াজী জানান, বৃহস্পতিবার রাতে ইব্রাহিম খলিল তার বাড়ি গফরগাঁও যাবার উদ্দেশে শহরের পাটগুদাম বাসস্ট্যান্ডে গেলে সেখানে ছিনতাইকারীর কবলে পড়ে।ছিনতাইকারীরা নিহত খলিলের মোবাইল ফোন কেড়ে নেবার চেষ্টা করলে ধস্তাধস্তির এক পর্যায়ে পেটের নিচে ছুরিকাঘাত করলে রক্তাক্ত অবস্থায় খলিল মাটিতে লুটিয়ে পরে। অতিরিক্ত রক্তক্ষরণে ঘটনাস্থলেই তার মৃত্যু হয়। খবর পেয়ে কোতুঢালী মডেল থানা পুলিশ ঘটনাস্থলে যায় এবং সাদ্দাম নামে এক ছিনতাইকারীকে আটক করে। অন্যান্য আসামিদের গ্রেফতারের অভিযান অব্যাহত রয়েছে।এদিকে শহরের চরপাড়া এলাকা থেকে একটি বিদেশি পিস্তলসহ গোপাল ওরফে মো. সুমন নামে একজনকে আটক করেছে ডিবি পুলিশ। বৃহস্পতিবার রাত সাড়ে ১২টার দিকে তাকে আটক করা হয়।পুলিশ জানায়, অস্ত্র বেচা-কেনা হবে এমন খবরের ভিত্তিতে বৃহস্পতিবার রাতে চরপাড়া এলাকার একটি জিম সেন্টারে অভিযান চালায় জেলা গোয়েন্দা পুলিশের একটি দল। পুলিশের উপস্থিতি টের পেয়ে পালিয়ে যাবার সময় গোপাল পাল ওরফে মো. সুমন নামে একজনকে আটক করলেও অন্যারা পালিয়ে যায়। এসময় তার কাছ থেকে একটি বিদেশি পিস্তল, একটি ম্যাগজিন ও দুই রাউন্ড গুলি উদ্ধার করা হয়। এ ব্যাপারে কোতুঢালী মডেল থানায় মামলা দায়েরের প্রস্তুতি চলছে।আতাউল করিম খোকন/এমএএস/পিআর</body>
</article>
