<article>
  <headline>
যশোরে বোমা হামলায় আহত যুবলীগ নেতার মৃত্যু
</headline>
  <url>https://www.jagonews24.com/country/news/435064</url>
  <published_at>
</published_at>
  <category>খুন</category>
  <body>যশোরে সন্ত্রাসীদের বোমা হামলা ও ছুরিকাঘাতে আহত যুবলীগ নেতা আরাফাত রহমান লিটন মারা গেছেন। শুক্রবার রাতে বোমা হামলার পর শনিবার ভোরে তিনি মারা যান।এই বোমা হামলায় আরও এক যুবলীগ কর্মী আহত হন। শুক্রবার রাত সাড়ে ৯টার দিকে শহরের ঘোপ সেন্ট্রাল রোডস্থ মহিলা অধিদফতরের সামনে (ওয়ার্ড আওয়ামী লীগের কার্যালয় চত্বরে) এ বোমা হামলা চালানো হয়। নিহত আরাফাত রহমান লিটন শহর যুবলীগের সাবেক যুগ্ম সম্পাদক ও শহরের ঘোপ সেন্ট্রাল রোড এলাকার আব্দুল মুন্না মনুর ছেলে এবং আহত যুবলীগ কর্মী ফজলুল করিম মিলন একই এলাকার জামাল হোসেনের ছেলে। তাকে যশোর ২৫০ শয্যা জেনারেল হাসপাতালে ভর্তি করা হয়েছে।এলাকাবাসী সূত্র মতে, লিটন ও মিলন রাত ১০টার দিকে স্থানীয় আওয়ামী লীগ কার্যালয়ের সামনে বসেছিলেন। এ সময় সন্ত্রাসীরা এসে কয়েকটি বোমা হামলা করে ও লিটনকে ধারালো অস্ত্র দিয়ে আঘাত করে পালিয়ে যায়। বোমায় আহত হন পাশে থাকা মিলনও।স্থানীয়রা তাদের দু’জনকে উদ্ধার করে যশোর ২৫০ শয্যা জেনারেল হাসপাতালে আনেন। সারা শরীরে বোমার স্প্লিন্টার বিদ্ধ লিটনের অবস্থা গুরুতর হওয়ায় তাকে ঢাকায় রেফার্ড করা হয়। ঢাকায় নেয়ার পথে শনিবার ভোরে তার মৃত্যু হয়।যশোর কোতোয়ালি থানার ওসি তদন্ত আবুল বাশার মিয়া জানান, বোমা হামলার ঘটনায় কারা জড়িত সেটা পুলিশ উদঘাটনের চেষ্টা করছে।হাবিবুর রহমান মিলন/এফএ/এমএস</body>
</article>
