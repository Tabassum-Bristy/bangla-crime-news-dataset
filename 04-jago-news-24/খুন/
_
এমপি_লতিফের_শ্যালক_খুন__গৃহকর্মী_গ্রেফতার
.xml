<article>
  <headline>
এমপি লতিফের শ্যালক খুন : গৃহকর্মী গ্রেফতার
</headline>
  <url>https://www.jagonews24.com/country/news/470368</url>
  <published_at>
</published_at>
  <category>খুন</category>
  <body>চট্টগ্রামে সংসদ সদস্য এম এ লতিফের শ্যালক তোফায়েল আহমেদ রফিক (৬০) খুনের ঘটনায় রাঙ্গামাটির লংগদু উপজেলা থেকে গৃহকর্মী জয়েস চাকমাকে (২৫) গ্রেফতার করেছে পুলিশ ব্যুরো অব ইনভেস্টিগেশন (পিবিআই)।গতকাল বুধবার সীমান্ত এলাকা থেকে তাকে গ্রেফতারের পর আজ বৃহস্পতিবার (২০ ডিসেম্বর) দুপুরে এক সংবাদ সম্মেলনে পিবিআই’র বিভাগীয় পুলিশ সুপার মো. ইকবাল সাংবাদিকদের বিষয়টি জানান।গ্রেফতার জয়েস চাকমা (২৫) রাঙ্গামাটি জেলার বাঘাইছড়ি থানার হাতিমারা ছড়া গ্রামের রাংঙ্গু চাকমার ছেলে।সংবাদ সম্মেলনে জানানো হয়, আসামি জয়েস চাকমা ভুয়া কাগজপত্র দেখিয়ে নিহত তোফায়েল আহমেদ রফিকের বাসায় গৃহকর্মীর চাকরি নেন। উপজাতি এ যুবকের মূল উদ্দেশ্যই ছিল নিহত তোফায়েল আহমেদ রফিকের বাসায় চুরি করা।পিবিআই’র বিভাগীয় পুলিশ সুপার মো. ইকবাল বলেন, ‘চুরির উদ্দেশ্যে চাকরি নিলেও ঘটনার দিন বেপরোয়াভাবে কোনও ভারী কিছু দিয়ে মাথায় আঘাত করে তোফায়েল আহমেদ রফিককে খুন করেন গৃহকর্মী জয়েস চাকমা। রফিককে খুন করে নগদ ১১ হাজার টাকা, একটি ক্যামেরা ও একটি মোবাইল ফোন নিয়ে পালিয়ে যান তিনি। গ্রেফতারের পর তার কাছ থেকে লুট হওয়া মোবাইল ফোন ও ক্যামেরাসহ নগদ চার হাজার টাকা উদ্ধার করা হয়েছে।’প্রসঙ্গত, পেশায় ব্যবসায়ী তোফায়েল আহমেদ রফিক প্রতিথযশা ব্যবসায়ী বারিক মিয়ার ছেলে, যার নামে চট্টগ্রামের বারিক বিল্ডিং মোড় নামকরণ করা হয়। কিছুদিন আগে একজন গৃহকর্মীর জন্য একটি বিজ্ঞাপন দেন তিনি। পরে গৃহকর্মী হিসেবে জয়েস চাকমাকে নিয়োগ দেন। তখন থেকে তোফায়েল আহমেদকে দেখাশোনা করে আসছিলেন জয়েস। গত ১৪ ডিসেম্বর নগরীর বারেক বিল্ডিংয়ে নিজ বাসায় খুন হন তোফায়েল আহমেদ রফিক।জেডএ/জেআইএম</body>
</article>
