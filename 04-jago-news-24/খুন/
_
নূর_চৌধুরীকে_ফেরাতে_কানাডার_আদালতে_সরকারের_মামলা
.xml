<article>
  <headline>
নূর চৌধুরীকে ফেরাতে কানাডার আদালতে সরকারের মামলা
</headline>
  <url>https://www.jagonews24.com/national/news/439500</url>
  <published_at>
</published_at>
  <category>খুন</category>
  <body>জাতির জনক বঙ্গবন্ধু শেখ মুজিবুর রহমানের আত্মস্বীকৃত খুনি নূর চৌধুরীকে দেশে ফিরিয়ে আনতে কানাডার ফেডারেল কোর্টে একটি মামলা দায়ের করা হয়েছে। গত সপ্তাহে এ মামলাটি দায়ের করা হয়।পররাষ্ট্র মন্ত্রণালয়ের এক জ্যেষ্ঠ কর্মকর্তা বলেন, ‘আমরা কানাডার সরকারকে বারবার অনুরোধ করেছি তাকে (নূর চৌধুরী) ফেরত দেয়ার জন্য, কিন্তু তারা সাড়া দেয়নি। এ জন্য আমরা কোর্টের মাধ্যমে এর মীমাংসা করতে চাইছি।’উল্লেখ্য, ২০০৪ সালে নূর চৌধুরীর শরণার্থীসংক্রান্ত একটি আবেদন খারিজ করে তাকে বহিষ্কারের আদেশ দেন কানাডার একটি কোর্ট। এই আদেশের বিরুদ্ধে আপিল করা হলে ২০০৭ সালে আদেশ বহাল রাখেন উচ্চ আদালত।২০০৯ সালে বর্তমান সরকার ক্ষমতায় আসার পর কানাডার অ্যাটর্নি জেনারেলের অফিসে ‘প্রিরিমোভাল অ্যাসেসমেন্ট রিস্ক’ আবেদন করেন নূর চৌধুরী। আবেদনে তিনি উল্লেখ করেন, তাকে বাংলাদেশে ফেরত পাঠানো হলে তার ফাঁসি হবে এবং সে কারণে তাকে কানাডায় থাকতে দেয়ার অনুরোধ জানায় সে। কিন্তু গত নয় বছর ধরে এ বিষয়ে কোনো সিদ্ধান্ত দেয়নি কানাডার অ্যাটর্নি জেনারেল অফিস।এ বিষয়ে পররাষ্ট্র মন্ত্রণালয়ের ওই কর্মকর্তা বলেন, ‘আমরা চাই কানাডার অ্যাটর্নি জেনারেল অফিস বিষয়টি ঝুলিয়ে না রেখে একটি সিদ্ধান্ত নিক। কোর্টের কাছে এ বিষয়ে হস্তক্ষেপ চেয়েছি আমরা। অ্যাটর্নি জেনারেল অফিস যদি নূর চৌধুরীর প্রিরিমোভাল অ্যাসেসমেন্ট রিস্ক আবেদন খারিজ করে দেয়, তবে তার ফেরত আসার পথে কোনো বাধা থাকবে না।’তিনি বলেন, ‘আবার যদি নূর চৌধুরীর আবেদন গ্রহণ করা হয়, তবে তাকে সেখানে স্ট্যাটাস দেয়া হবে এবং আমরা তখন নূর চৌধুরী একজন মানবতাবিরোধী অপরাধের সাজাপ্রাপ্ত আসামি, এই কারণ দেখিয়ে তাকে ফেরত পাঠানোর জন্য মামলা করবো।’বিএ/এমএস</body>
</article>
