<article>
  <headline>
অন্তঃসত্ত্বা গৃহবধূকে পিটিয়ে হত্যার অভিযোগ
</headline>
  <url>https://www.jagonews24.com/country/news/411257</url>
  <published_at>
</published_at>
  <category>খুন</category>
  <body>রাজশাহীর বাগমারায় ববিতা খাতুন (২০) নামের অন্তঃসত্ত্বা গৃহবধূকে পিটিয়ে হত্যার অভিযোগ উঠেছে। মঙ্গলবার বিকেলে জেলার মোহনপুর উপজেলা স্বাস্থ্যকেন্দ্রে নেয়া হলে তাকে মৃত ঘোষণা করেন চিকিৎসক।নিহত ববিতা খাতুন বাগমারা উপজেলার আউচপাড়া ইউনিয়নের বেলঘরিয়া এলাকার আবু রায়হানের স্ত্রী। তিনি নওগাঁর মান্দা উপজেলার তেঁতুলিয়া ইউনিয়নের কায়কোবাদ আলীর মেয়ে।এবারের দাখিল পরীক্ষা দিচ্ছিলেন ওই গৃহবধূ। মঙ্গলবার পরীক্ষা শেষে স্বামীর বাড়িতে ফেরার পর তার ওপর চলে নির্যাতন। সেখান থেকে স্বামী আবু রায়হান ও শ্বশুর আব্দুল হাকিম ববিতাকে স্বাস্থ্যকেন্দ্রে নেন। খবর পেয়ে মঙ্গলবার রাতে মরদেহ উদ্ধার করে পুলিশ। পরে এ নিয়ে থানায় হত্যার অভিযোগ দেয় ওই গৃহবধূর পরিবার।বিষয়টি নিশ্চিত করেছেন বাগমারা থানা পুলিশের ভারপ্রাপ্ত কর্মকর্তা (ওসি) নাছিম আহম্মেদ। তিনি বলেন, ওই গৃহবধূর স্বামীর পরিবারের দাবি বিষপানে আত্মহত্যা করেছেন। কিন্তু তার বাবার দাবি তাকে হত্যা করা হয়েছে। ময়নাতদন্তের জন্য মরদেহ রাজশাহী মেডিকেল কলেজ (রাামেক) হাসপাতাল মর্গে নেয়া হয়েছে। প্রতিবেদন পেলে মৃত্যুর কারণ নিশ্চিত হওয়া যাবে। ঘটনার পর ওই গৃহবধূর স্বামী ও শ্বশুর পলাতক রয়েছেন।অভিযোগের বরাত দিয়ে ওসি বলেন, যৌতুক দাবিতে প্রায় ববিতার ওপর নির্যাতন চালাতো শ্বশুরবাড়ির লোকজন। এ নিয়ে মঙ্গলবার বিকেলেও তার ওপর নির্যাতন চালানো হয়। এতেই তার মৃত্যু হয়েছে। স্বাস্থ্যকেন্দ্র থেকে মরদেহ বাড়িতে নেয়ার পর মুখে ঢেলে দেয়া হয় বিষ। খবর পেয়ে রাত ৮টার দিকে মরদেহ উদ্ধার করা হয়েছে।ফেরদৌস সিদ্দিকী/এএম/জেআইএম</body>
</article>
