<article>
  <headline>
দারুসসালামে ভাড়াটিয়া হত্যা : বাসা মালিকের বিরুদ্ধে মামলা
</headline>
  <url>https://www.jagonews24.com/national/news/397399</url>
  <published_at>
</published_at>
  <category>খুন</category>
  <body>রাজধানীর দারুসসালামে বাসার ভাড়ার টাকা না পেয়ে ভাড়াটিয়াকে শ্বাসরোধে হত্যার অভিযোগে বাসা মালিক বিরুদ্ধে হত্যা মামলা দায়ের করা হয়েছে। সোমবার দিনগত মধ্যরাতে নিহতের স্ত্রী রশিদা বেগম বাদী হয়ে ৩০২ ধারায় বাসা মালিক শাহিনুর আক্তার ময়নার বিরুদ্ধে এ মামলা দায়ের করেন। ওই মামলায় ময়নাকে গ্রেফতার করেছে পুলিশ।বিষয়টি নিশ্চিত করে মামলার তদন্তকারী কর্মকর্তা দারুসসালাম থানার উপ-পরিদর্শশক (এসআই) একরামুল হক জানান, মামলার এজহারে টাকার লেনদেন ও বাকি থাকা বাসা ভাড়ার টাকার জন্য মোতালেবকে বাসা মালিক ময়না শ্বাসরোধ করে হত্যা করেছেন বলে অভিযোগ করেছেন নিহতের স্ত্রী ও মামলার বাদী রশিদা।তিনি আরও জানান, মামলায় আসামি ময়নাকে গ্রেফতার করা হয়েছে। প্রাথমিক জিজ্ঞাসাবাদে আসামি ময়না হত্যার সঙ্গে জড়িত থাকার বিষয়টি অস্বীকার করেছেন। পরে ৫ দিনের রিমান্ড চেয়ে তাকে আদালতে পাঠানো হয়েছে।নিহতের মরদেহের ময়নাতদন্ত সম্পন্ন হয়েছে উল্লেখ করে তিনি বলেন, ময়নাতদন্তের রিপোর্ট পেলে মৃত্যুর কারণ নিশ্চিত হওয়া যাবে।উল্লেখ্য, গতকাল সোমবার সন্ধ্যা সাড়ে ৭টার দিকে দারুসসালাম থানাধীন সিটি কলোনির বস্তি এলাকর একটি বাসায় এ হত্যাকাণ্ডের ঘটনা ঘটে। নিহত ভাড়াটিয়া মোতালেব (৪৫) গোপালগঞ্জ মোকসেদপুরের এনতাজ আলী শেখের ছেলে।প্রত্যক্ষদর্শী ও ওই এলাকার বাসিন্দারা জানান, ময়না নামে বাসার মালিক ভাড়াটিয়া মোতালেবের কাছে ভাড়া বাবদ ৯ হাজার টাকা পেতেন। মোতালেব টাকা দিতে না পারায় ক’দিন ধরে বকাঝকা করে আসছিলেন। কিন্তু সোমবার সন্ধ্যায় হঠাৎই বাসার মালিক ময়না মোতালেবের স্ত্রী রশিদাকে রাস্তায় ফেলে মারধর করে। পরে সন্ধ্যা সাড়ে ৭টার দিকে ঘরের ভেতরে মারধর ও শ্বাসরোধ করে হত্যা করে। এ সময় পাশেই মোতালের ১০ বছরের শিশুকন্যা মুক্তাও ছিল। পরে স্থানীয়দের সহযোগিতায় পুলিশ খবর পেয়ে মোতালেবের মরদেহ উদ্ধার করে।জেইউ/আরএস/আরআইপি</body>
</article>
