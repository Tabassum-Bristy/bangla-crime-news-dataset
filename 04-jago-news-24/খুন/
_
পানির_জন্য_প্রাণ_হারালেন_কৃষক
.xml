<article>
  <headline>
পানির জন্য প্রাণ হারালেন কৃষক
</headline>
  <url>https://www.jagonews24.com/country/news/477403</url>
  <published_at>
</published_at>
  <category>খুন</category>
  <body>কুমিল্লার মনোহরগঞ্জ উপজেলায় ধানের জমিতে সেচ দেয়া পানির জন্য গিয়ে প্রতিবেশীর লাঠির আঘাতে মো. বাচ্চু মিয়া (৬০) নামে এক কৃষক প্রাণ হারালেন।এ ঘটনায় আহত হয়েছেন আরও তিনজন। শনিবার বেলা ১১টার দিকে উপজেলার বাইশগাঁও ইউনিয়নের চিলুয়া তালতলা গ্রামে ঘটনা ঘটে।প্রত্যক্ষদর্শীরা জানান, শনিবার বেলা ১১টার দিকে চিলুয়া তালতলা গ্রামের কৃষক বাচ্চু মিয়া তার ধানের জমিতে সেচ দেয়ার জন্য প্রতিবেশীর একটি পুকুর থেকে পানি আনতে যান।এ সময় একই বাড়ির মমিন উল্যাহ ও তার ছেলে মনির হোসেন তাকে বাধা দেন। এ নিয়ে উভয় পক্ষের মধ্যে ঝগড়ার সৃষ্টি হয়। একপর্যায়ে মনির হোসেন লাঠি দিয়ে বাচ্চু মিয়ার মাথায় আঘাত করলে তিনি মাটিতে লুটে পড়েন। বাড়ির লোকজন বাচ্চু মিয়াকে উদ্ধার করে প্রথমে মনোহরগঞ্জ সরকারি হাসপাতাল এবং পরে লাকসাম জেনারেল হাসপাতালে নিয়ে গেলে চিকিৎসক মৃত ঘোষণা করেন।এ ঘটনায় আরও তিনজন আহত হন। আহতরা হলেন মাকছুদুল আলম ভূঁইয়া, আনোয়ার হোসেন, আহসান হাবিব। তাদেরকে চিকিৎসার জন্য স্থানীয় হাসপাতালে নেয়া হয়।মনোহরগঞ্জ থানা পুলিশের ওসি মো. মেজবাহ উদ্দিন ভূঁইয়া বলেন, বিকেল ৫টার দিকে নিহতের মরদেহ ময়নাতদন্তের জন্য কুমিল্লা মেডিকেল কলেজ হাসপাতালের মর্গে পাঠানো হয়েছে। ঘটনার সঙ্গে জড়িতদের গ্রেফতারের চেষ্টা চলছে।মো. কামাল উদ্দিন/এএম/এমএস</body>
</article>
