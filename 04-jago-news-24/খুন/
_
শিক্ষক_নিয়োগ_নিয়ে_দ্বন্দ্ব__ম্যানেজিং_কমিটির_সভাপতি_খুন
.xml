<article>
  <headline>
শিক্ষক নিয়োগ নিয়ে দ্বন্দ্ব : ম্যানেজিং কমিটির সভাপতি খুন
</headline>
  <url>https://www.jagonews24.com/country/news/326998</url>
  <published_at>
</published_at>
  <category>খুন</category>
  <body>দু’দিন নিখোঁজ থাকার পর বরিশালের উজিরপুর ও পিরোজপুরের নাজিরপুরের সীমান্তবর্তী পদ্মডুবি গ্রামে ডাকুয়ার খাল থেকে অর্ধগলিত ধীরেন রায়ের (৭০) মৃতদেহ উদ্ধার করা হয়েছে।শনিবার বেলা ১১টার দিকে উজিরপুর থানা পুলিশ মৃতদেহ উদ্ধার করে শের-ই-বাংলা মেডিকেল কলেজ হাসপাতালের মর্গে পাঠায়। ধীরেন উজিরপুর উপজেলার সাতলার শিবপুর নবীন মাধ্যমিক বিদ্যালয়ের ম্যানেজিং কমিটির সভাপতি এবং শিবপুরের বাসিন্দা ছিলেন।স্থানীয় সূত্রে জানা যায়, গত ৭ জুলাই প্রধান শিক্ষক কাশিকান্ত রায়কে নিয়োগ দেয়া হয়। এরপর নিয়োগ বঞ্চিত সহকারী শিক্ষক সুনিল মাস্টার একই এলাকার সাবেক ভারপ্রাপ্ত ইউপি চেয়ারম্যান সুভাষ রায় ও তার সহযোগী হরষিত, সুরেশ, প্রদীপ মাস্টার এবং সাতলা ইউনিয়ন যুবলীগ নেতা ইকবাল বালীর সঙ্গে দ্বন্দ্ব চলছিল ধীরেনের। ওই দ্বন্দ্বের জের ধরে সুভাষ রায় ও ইকবাল বালী সভাপতি ধীরনকে হুমকি-ধমকি দিয়ে আসছিল বলে তার ছেলে দীলিপ রায় জানান।দীলিপ রায়ের দাবি ওই ঘটনাকে কেন্দ্র করে তার বাবাকে ১৭ আগস্ট অপহরণ করা হয়। এরপর হত্যা করে মৃতদেহ ফেলে দেয়া হয় খালে। এ ঘটনায় শুক্রবার রাতে তিনি (দীলিপ) বাদী হয়ে অজ্ঞাতনামাদের আসামি করে উজিরপুর থানায় অপহরণ মামলা দায়ের করেন।উজিরপুর থানার ভারপ্রাপ্ত কর্মকর্তা (ওসি) গোলাম ছরোয়ার জানান, ধীরেন রায়কে পরিকল্পিতভাবে হত্যা করা হয়েছে। অপহরণ মামলাটি হত্যা মামলা হিসেবে নেয়া হবে। মৃতদেহ সুরতাহাল করে ময়নাতদন্তের জন্য বরিশাল মেডিকেলে পাঠানো হয়েছে।সাইফ আমীন/এফএ/বিএ</body>
</article>
