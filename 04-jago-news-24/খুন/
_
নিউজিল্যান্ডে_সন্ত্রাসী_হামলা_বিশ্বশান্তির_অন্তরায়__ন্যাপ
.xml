<article>
  <headline>
নিউজিল্যান্ডে সন্ত্রাসী হামলা বিশ্বশান্তির অন্তরায় : ন্যাপ
</headline>
  <url>https://www.jagonews24.com/politics/news/487724</url>
  <published_at>
</published_at>
  <category>খুন</category>
  <body>নিউজিল্যান্ডের ক্রাইস্টচার্চে দুটি মসজিদে শুক্রবার জুমার নামাজের সময় বন্দুকধারীর গুলিতে ৪৯ জন নিহত ও আরও প্রায় অর্ধশতাধিক আহত হওয়ার বর্বর ঘটনায় গভীর উদ্বেগ প্রকাশ করে তীব্র নিন্দা, প্রতিবাদ ও ক্ষোভ জানিয়েছেন বাংলাদেশ ন্যাশনাল আওয়ামী পার্টি (বাংলাদেশ ন্যাপ) চেয়ারম্যান জেবেল রহমান গানি ও মহাসচিব এম. গোলাম মোস্তফা ভুঁইয়া।শনিবার গণমাধ্যমে প্রেরিত বিবৃতিতে নেতৃদ্বয় নিন্দার পাশাপাশি হতাহতদের পরিবারের প্রতি গভীর শোক প্রকাশ করে বলেন, এই ঘটনায় শান্তিপ্রিয় বিশ্ববাসীর মতো আমরাও হতবাক। এ ঘটনায় বাংলাদেশের জনগণ শোকাভিভূত।তারা বলেন, নিউজিল্যান্ডে মুসলমানদের বিরুদ্ধে এ ধরনের হামলা বিশ্বশান্তির অন্তরায়। অবস্থাদৃষ্টে মনে হয় এ হামলা ছিল সুপরিকল্পিত। মুসলমানদের বিরুদ্ধে এই ধরনের ষড়যন্ত্র হালকাভাবে দেখছে বিশ্ব। এই মুসলমানদের যে ব্যক্তিগতভাবে হয়রানি করা হতো, ক্রাইস্টচার্চের আল নুর মসজিদের হত্যাকাণ্ডের মাধ্যমে তা গণহত্যায় রূপ নিয়েছে।নেতৃদ্বয় বলেন, সন্ত্রাসবাদ কখনো ধর্ম হতে পারে না। এখনই যদি সন্ত্রাসবাদের বিরুদ্ধে পদক্ষেপ নেয়া নয় হয়, তবে বিশ্বকে আরেকটি বিপর্যয়ের খবর শুনতে হতে পারে। যা বিশ্বশান্তি প্রতিষ্ঠায় বাধা হয়ে দাঁড়াতে পারে।মসজিদে সন্ত্রাসী হামলার নিন্দা জানিয়ে তারা বলেন, আল্লাহ নিশ্চয়ই হামলায় নিহতদের ক্ষমা করে দেবেন। আর আহতদের দ্রুত সুস্থ হওয়ার জন্য নিউজিল্যান্ডের সরকার ও বিশ্ব সম্প্রদায়কে দ্রুত ও প্রয়োজনীয় পদক্ষেপ গ্রহণ করতে হবে।কেএইচ/বিএ/আরআইপি</body>
</article>
