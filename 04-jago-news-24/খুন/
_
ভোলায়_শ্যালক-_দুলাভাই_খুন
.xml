<article>
  <headline>
ভোলায় শ্যালক- দুলাভাই খুন
</headline>
  <url>https://www.jagonews24.com/country/news/427136</url>
  <published_at>
</published_at>
  <category>খুন</category>
  <body>ভোলায় জমি নিয়ে বিরোধকে কেন্দ্র করে শ্যালক- দুলাভাই খুন হয়েছেন। রোববার রাত ১১টার দিকে সদর উপজেলার বাপ্তা ইউনিয়নের ৩নং ওয়ার্ডের পরিষদ সংলগ্ন মোস্তফা মাস্টারের বাড়ির সামনে এ ঘটনা ঘটে।পুলিশ রাতেই এ ঘটনার সঙ্গে জড়িত অভিযোগে ২ জনকে জিজ্ঞাসাবাদের জন্য আটক করেছে। ঘটনার মূল আসামি মামুন ও ফিরোজ পলাতক রয়েছে।প্রত্যক্ষদর্শী সূত্রে জানা গেছে, সদরের বাপ্তা ইউনিয়নের ৩নং ওয়ার্ডের ইউপি পরিষদ সংলগ্ন এলাকার মো. মোস্তফা মাস্টারের বড় ছেলে মো. মামুনের (৪৫) সঙ্গে ছোট ছেলে মাসুমের (৩৫) দীর্ঘদিন যাবত জমি নিয়ে বিরোধ চলে আসছিল। এ বিরোধকে কেন্দ্র করে শনিবার রাতে পুলিশের দোকান সংলগ্ন মো. মামুনের বন্ধু মো. ফিরোজের সঙ্গে মাসুমের হাতাহাতি হয়।এ ঘটনাকে কেন্দ্র করে রোববার রাত ১১টার দিকে মো. মামুন, ফিরোজ, মামুনের ছেলে মো. শরীফ হোসেন ধারালো অস্ত্র নিয়ে মাসুমের উপর হামলা চালায়। এসময় তারা মাসুমকে কুপিয়ে জখম করে। হামলাকারীদের হাত থেকে মাসুমকে উদ্ধার করতে তার শ্যালক মো. জাহিদ এগিয়ে এলে তাকেও কুপিয়ে জখম করা হয়।মাসুম ও জাহিদের চিৎকার শুনে স্থানীয়রা এলে মামুন, ফিরোজ, শরীফ পালিয়ে যায়। পরে মাসুম ও জাহিদকে মুমূর্ষু অবস্থায় উদ্ধার করে ভোলা সদর হাসপাতালে নেয়া হলে কর্তব্যরত চিকিৎসক তাদের মৃত ঘোষণা করেন।এ ঘটনায় জড়িত থাকার অভিযোগে পুলিশ রাতেই মামুনের বড় ছেলে মো. শরীফ ও ছোট ছেলে আরিফকে আটক করেছে। বাকিদের ধরার জন্য পুলিশের অভিযান চলছে বলে জানা গেছে।আদিল হোসেন তপু/এফএ/জেআইএম</body>
</article>
