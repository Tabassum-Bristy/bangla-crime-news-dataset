<article>
  <headline>
গরুচোর সন্দেহে ‘গণপিটুনিতে’ যুবক নিহত
</headline>
  <url>https://www.jagonews24.com/country/news/524633</url>
  <published_at>
</published_at>
  <category>খুন</category>
  <body>পিরোজপুর সদর উপজেলার হুলারহাট বন্দর এলাকায় গরুচোর সন্দেহে জামাল হোসেন হাওলাদার নামে এক যুবককে ‘পিটিয়ে’ হত্যা করেছে অজ্ঞাত ব্যক্তিরা। বুধবার সকাল সাড়ে ৭টার দিকে পিরোজপুর জেলা হাসপাতালে চিকিৎসাধীন অবস্থায় তিনি মারা যান।নিহত জামাল হোসেন হাওলাদার পিরোজপুর সদর উপজেলার শারিকতলা-ডুমতিলা ইউনিয়নের কুমরিমারা আশ্রয়ণ প্রকল্প এলাকার মৃত হাতেম আলী হাওলাদারের ছেলে।পিরোজপুর সদর থানার এসআই মো. মনিরুজ্জামান জানান, মঙ্গলবার দিবাগত রাত দুইটার দিকে খবর পান হুলারহাটের কঁচা নদী দিয়ে ট্রলারে করে কেউ চুরি করা গরু নিয়ে যাচ্ছে। এ খবর পাওয়ার পর তারা খোঁজ নেয়া শুরু করেন। এরপর রাত তিনটার দিকে পৌরসভার ৯নং ওয়ার্ড কাউন্সিলর মো. নজরুল ইসলাম তাদেরকে খবর দেন হুলারহাট বন্দর এলাকার খালে একটি ট্রলারে ৪টি গরুসহ জামাল আহত অবস্থায় পড়ে আছেন। খবর পেয়ে পুলিশ জামালকে আহত অবস্থায় উদ্ধার করে পিরোজপুর জেলা হাসপাতালে নিয়ে যায়। এ সময় ট্রলার ও ট্রলারে থাকা ৪টি গরু জব্দ করা হয়। হাসপাতালে থাকা জামাল বুধবার সকালে মারা যান।ঘটনার বিষয়ে জানতে চাইলে পিরোজপুর জেলা হাসপাতালের ভারপ্রাপ্ত আবাসিক মেডিকেল কর্মকর্তা ডা. নিজাম উদ্দিন জানান, তিনি এ বিষয়ে অবগত নন।পিরোজপুর সদর থানার ওসি এসএম জিয়াউল হক জানান, নিহত জামালের নামে পিরোজপুরসহ বিভিন্ন থানায় চুরি ও খুনসহ ৭টি মামলা রয়েছে। লাশ উদ্ধার করে ময়নাতদন্তের জন্য হাসপাতালে পাঠানো হয়েছে। এ বিষয়ে আইনগত ব্যবস্থা গ্রহণের প্রস্তুতি চলছে।এফএ/জেআইএম</body>
</article>
