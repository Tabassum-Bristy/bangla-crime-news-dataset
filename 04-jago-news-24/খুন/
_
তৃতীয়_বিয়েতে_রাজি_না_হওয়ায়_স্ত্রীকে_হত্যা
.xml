<article>
  <headline>
তৃতীয় বিয়েতে রাজি না হওয়ায় স্ত্রীকে হত্যা
</headline>
  <url>https://www.jagonews24.com/country/news/330283</url>
  <published_at>
</published_at>
  <category>খুন</category>
  <body>দুজনেরই দ্বিতীয় বিয়ে। কিন্তু তৃতীয় বিয়েতে রাজী না হওয়ায় দ্বিতীয় স্ত্রী নাসরিন আক্তারকে গলা কেটে হত্যা করেছে স্বামী। নেত্রকোনা শহরের হুসেনপুর এলাকায় নারীর গলাকাটা মরদেহ উদ্ধারের পর মূলহোতা নিহতের দ্বিতীয় স্বামীকে গ্রেফতারের পর এমনই তথ্য গণমাধ্যমকে বলছে পুলিশ।শুক্রবার ভোর রাতে মোবাইল ট্র্যাকিংয়ের মাধ্যমে নেত্রকোনা সদর সার্কেলের একটি দল অভিযান চালিয়ে স্বামী মিলন মিয়াকে গ্রেফতার করেছে।নেত্রকোনা সদর সার্কেলের অতিরিক্ত পুলিশ সুপার কার্যালয়ে বেলা ১১টায় আসামিকে হাজির করা হয়। এসময় সদর সার্কেলের অতিরিক্ত পুলিশ সুপার সানোয়ার হোসেন জানান, আসামি তার স্ত্রীকে হত্যার বিষয়টি স্বীকার করেছে। তৃতীয় বিয়েতে দ্বিতীয় স্ত্রী রাজী না হওয়ায় কৌশলে নিজবাড়িতে নিয়ে যাওয়ার কথা বলে নেত্রকোনা শহরের হোসেনপুর এলাকায় নিয়ে স্ত্রীকে গলাকেটে হত্যা করে সে।উল্লেখ্য, গত রোববার ভোর রাতে নেত্রকোনা শহরের হুসেনপুর এলাকার একটি ধানখেতে নাসরিন আক্তার নামে এক নারীর গলাকাটা মরদেহ উদ্ধার করে পুলিশ। এরপর নেত্রকোনা মডেল থানার এসআই সুলায়মান বাদী একটি হত্যা মামলা দায়েরের পর পুলিশ ডিজিটাল প্রযুক্তি ব্যবহার করে আসামিকে গ্রেফতার করে।নিহত নাসরিন আক্তার (২৭) নরসিংদী জেলার শিবপুর উপজেলার তেলিয়া গ্রামের মো. নাজিম উদ্দিনের মেয়ে। আসামি মিলন মিয়া (৩২) নেত্রকোনার বারহাট্টা উপজেলার ব্রি-কালিকা গ্রামের মো. লুৎফর মিয়ার ছেলে।কামাল হোসাইন/এফএ/পিআর</body>
</article>
