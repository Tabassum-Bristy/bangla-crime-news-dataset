<article>
  <headline>
শিক্ষকের জন্য রাস্তায় দাঁড়াল শিক্ষার্থীরা
</headline>
  <url>https://www.jagonews24.com/country/news/511033</url>
  <published_at>
</published_at>
  <category>খুন</category>
  <body>শরীয়তপুরের নড়িয়া উপজেলার বিঝারি উপসী তারা প্রসন্ন উচ্চ বিদ্যালয়ের প্রধান শিক্ষক নুরুল আমিন রতনের বিরুদ্ধে করা মিথ্যা মামলা প্রত্যাহারের দাবিতে রাস্তায় দাঁড়িয়ে মানববন্ধন করেছে শিক্ষার্থীরা।বুধবার দুপুরে নড়িয়া উপজেলার ভোজেশ্বর বাসস্ট্যান্ড সংলগ্ন রাস্তায় মানববন্ধন করে তারা। এ সময় বিদ্যালয়ের শিক্ষক আব্দুল কাদের, জাকির হোসেন, মৃদুল কাজি, অভিভাবক শেখ ফজলুর রহমান ও নুরুল হক বেপারীসহ শিক্ষার্থীরা উপস্থিত ছিলেন।সুমাইয়া, মৌ আক্তার ও অপুসহ শিক্ষার্থীরা জানায়, আমাদের জেলার শ্রেষ্ঠ প্রধান শিক্ষক রতন স্যার। স্যারের বিরুদ্ধে দায়েরকৃত ষড়যন্ত্রমূলক ও মিথ্যা হত্যা মামলা প্রত্যাহারের দাবি জানাই আমরা। এই মিথ্যা মামলা প্রত্যাহার না করলে কঠোর আন্দোলনে যাব আমরা।এ সময় শিক্ষক ও অভিভাবকরা বলেন, রতন স্যার শিক্ষক সমাজের অহংকার। সেই শিক্ষককে যদি মিথ্যা হত্যা মামলায় জড়ানো হয় তাহলে আমাদের শিক্ষা ব্যবস্থা ভেঙে পড়বে। মামলার কারণে প্রধান শিক্ষক নুরুল আমিন রতন বিদ্যালয়ে আসতে পারছেন না। শিক্ষার্থীদের লেখাপড়ার ব্যাঘাত ঘটছে। স্যারের বিরুদ্ধে করা ষড়যন্ত্রমূলক ও মিথ্যা হত্যা মামলা অনতিবিলম্বে প্রত্যাহারের দাবি জানাই।উল্লেখ্য, ২৩ জুন রাতে যুবলীগ নেতা ও নড়িয়া উপজেলার নশাসন সরদারকান্দি গ্রামের ইমরান হোসেন সরদারকে দুর্বৃত্তরা কুপিয়ে আহত করে। ওই দিন রাত ১টার দিকে তিনি মারা যান। এ ঘটনায় ৪৫ জনকে আসামি করে নড়িয়া থানায় মামলা করেন নিহত ইমরানের বোন রেশমা। মামলায় শিক্ষক নুরুল আমিন রতনকে তিন নম্বর আসামি করা হয়।মো. ছগির হোসেন/এএম/এমএস</body>
</article>
