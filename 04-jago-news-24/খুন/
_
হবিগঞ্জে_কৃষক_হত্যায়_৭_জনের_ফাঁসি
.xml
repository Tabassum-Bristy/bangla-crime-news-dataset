<article>
  <headline>
হবিগঞ্জে কৃষক হত্যায় ৭ জনের ফাঁসি
</headline>
  <url>https://www.jagonews24.com/country/news/405845</url>
  <published_at>
</published_at>
  <category>খুন</category>
  <body>হবিগঞ্জের নবীগঞ্জ উপজেলায় জমি নিয়ে বিরোধের জেরে কৃষক মো. আবুল মিয়া হত্যায় সাতজনের ফাঁসির রায় দিয়েছেন আদালত।বুধবার বিকেলে অতিরিক্ত জেলা ও দায়রা জজ মাফরোজা পারভীনের আদালত এ রায় দেন। রায় ঘোষণাকালে দণ্ডপ্রাপ্তরা পলাতক ছিলেন।দণ্ডপ্রাপ্তরা হলেন- নবীগঞ্জ উপজেলার দীঘলবাক ইউনিয়নের দাউদপুর গ্রামের মর্তুজ মিয়া, ফয়ছল মিয়া, ফজলু মিয়া, ময়নুল মিয়া, শিফা বেগম, সুন্দর মিয়া ও বশির মিয়া।মামলার বিবরণে জানা যায়, ওই গ্রামের কৃষক মো. আবুল মিয়ার সঙ্গে জমিজমা নিয়ে দীর্ঘদিন মর্তুজ মিয়ার বিরোধ চলছিল। এর জের ধরে ২০০৮ সালের ২২ জুন বেলা সাড়ে ১১টার দিকে জমিতে কাজ শেষে বাড়ি ফেরার পথে আবুল মিয়ার ওপর পূর্ব-পরিকল্পিতভাবে হামলা চালায় আসামিরা।এ সময় তারা ধারাল অস্ত্র দিয়ে ওই কৃষককে কুপিয়ে জখম করে। এতে ঘটনাস্থলেই তার মৃত্যু হয়। এ ঘটনায় নিহতের ছোট ভাই ছাদিক মিয়া বাদী হয়ে ওদিনই থানায় ৮ জনের বিরুদ্ধে হত্যা মামলা করেন।পুলিশ তদন্ত শেষে চম্পা বেগমকে বাদ দিয়ে বাকি সাতজনের বিরুদ্ধে আদালতে চার্জশিট দাখিল করে। মামলায় ২২ জন সাক্ষীর মধ্যে ১৪ জনের সাক্ষ্যগ্রহণ শেষে বুধবার এ রায় দেন আদালত।মামলার বাদী ছাদিক মিয়া জানান, রায়ে তিনি সন্তুষ্ট। সবার ফাঁসি দ্রুত কার্যকরের দাবি জানিয়েছেন তিনি। রাষ্ট্রপক্ষে মামলা পরিচালনা করেন- অতিরিক্ত পাবলিক প্রসিকিউটর আব্দুল আহাদ ফারুক। তিনিও রায়ে সন্তোষ প্রকাশ করেছেন।সৈয়দ এখলাছুর রহমান খোকন/এএম/আরআইপি</body>
</article>
