<article>
  <headline>
সিরাজগঞ্জে বিক্রয় প্রতিনিধিকে হত্যার অভিযোগ
</headline>
  <url>https://www.jagonews24.com/country/news/357586</url>
  <published_at>
</published_at>
  <category>খুন</category>
  <body>সিরাজগঞ্জ শহরের মিরপুর ১৫নং ওয়ার্ডের কালাচান মোড় সংলগ্ন হায়দারপাড়া এলাকা থেকে রিপন আলী শেখ (২৮) নামে এক বিক্রয় প্রতিনিধির মরদেহ উদ্ধার করেছে পুলিশ।রোববার রাত সাড়ে ১১টার দিকে সিরাজগঞ্জ শহরের মিরপুর হায়দারপাড়া থেকে তার মরদেহ উদ্ধার করা হয়। নিহত রিপন আলী শহরের মাহমুদপুর মহল্লার মোজাহার আলীর ছেলে ও একটি স্টেশনারি কোম্পানির বিক্রয় প্রতিনিধি হিসেবে কাজ করতেন।নিহতের চাচাতো ভাই আল-আমিন হোসেন অভিযোগ করে জানান, প্রায় ৭ মাস আগে সদর উপজেলার কালিয়া হরিপুর ইউনিয়নের বনবাড়িয়া গ্রামের জিন্নাহ সরকারের মেয়েকে ভালবেসে বিয়ে করে রিপন। এ বিয়ে মেনে নেয়নি জিন্নাহ সরকারের পরিবার। এ নিয়ে দুই পরিবারের মাঝে দ্বন্দ্ব চলে আসছিল।এরই জের ধরে রোববার রাতে বেলকুচি থেকে বাড়ি ফেরার পথে শ্বশুরবাড়ি বনবাড়ি এলাকায় রিপনকে পিটিয়ে ও শ্বাসরোধে হত্যার চেষ্টা করে দুর্বত্তরা। আহত অবস্থায় সে দৌড়ে মিরপুর হায়দারপাড়া মহল্লায় ফুফা চান মিয়ার বাড়িতে ওঠে। এসময় স্থানীয় এক চিকিৎসক এসে তাকে মৃত ঘোষণা করেন।সিরাজগঞ্জ সদর থানার ভারপ্রাপ্ত কর্মকর্তা (তদন্ত) রফিকুল ইসলাম জানান, রোববার রাতে মিরপুর হায়দারপাড়া মহল্লায় চান মিয়ার বাড়িতে রিপনের মরদেহ দেখতে পেয়ে স্থানীয়রা পুলিশে খবর দেয়। খবর পেয়ে পুলিশ ঘটনাস্থলে পৌঁছে নিহতের মরদেহ উদ্ধার করে রাতেই সিরাজগঞ্জ সদর হাসপাতাল মর্গে পাঠায়।তিনি আরও জানান, নিহতের শরীরে কোনো আঘাতের চিহ্ন নেই। তবে পরিবারের অভিযোগ পূর্ব শত্রুতার জের ধরে তাকে হত্যা করা হয়েছে। ময়নাতদন্তের প্রতিবেদন পাওয়ার পর এটি হত্যাকাণ্ড কিনা তা নিশ্চিত হওয়া যাবে।ইউসুফ দেওয়ান রাজু/এফএ/জেআইএম</body>
</article>
