<article>
  <headline>
ওড়না পেঁচিয়ে স্ত্রীকে হত্যায় স্বামীর যাবজ্জীবন
</headline>
  <url>https://www.jagonews24.com/country/news/477762</url>
  <published_at>
</published_at>
  <category>খুন</category>
  <body>পঞ্চগড়ে স্ত্রী হত্যার দায়ে স্বামীকে যাবজ্জীবন কারাদণ্ড দিয়েছেন আদালত। সোমবার দুপুরে অতিরিক্ত জেলা ও দায়রা জজ আদালতের বিচারক মোহাম্মদ আনিসুর রহমান এ দণ্ডাদেশ দেন। একই সঙ্গে আসামিকে ৫ হাজার টাকা জরিমানা অনাদায়ে আরও এক বছর কারাদণ্ডের আদেশ দেন আদালত।মামলার নথি থেকে জানা যায়, ২০১৭ সালের ১২ জানুয়ারি পঞ্চগড় সদর উপজেলার পঞ্চগড় ইউনিয়নের দক্ষিণ গোয়ালপাড়ার শামীম হোসেন তার স্ত্রী ও দুই সন্তানের জননী জাহানারা বেগমকে মারপিটের একপর্যায়ে গলায় ওড়না পেঁচিয়ে শ্বাসরোধে হত্যা করেন।এ ঘটনায় জাহানারার ভাই আকবর আলী ঘটনার রাতেই পঞ্চগড় থানায় গৃহবধূর স্বামী শামীম হোসেন, শ্বশুর আমির হোসেন এবং শাশুড়ি আলিমন বেগমকে আসামি করে হত্যা মামলা করেন।মামলার তদন্ত কর্মকর্তা পুলিশের এসআই ভবেষ চন্দ্র পাল তদন্ত শেষে একই বছরের ২৩ এপ্রিল শামীম হোসেনের বিরুদ্ধে আদালতে অভিযোগপত্র দেন। অভিযোগপত্রে নিহত জাহানারা বেগমের শ্বশুর আমির হোসেন এবং শাশুড়ি আলিমন বেগমকে অব্যাহতি দেয়া হয়। ১৫ জন সাক্ষীর সাক্ষ্যগ্রহণ ও দীর্ঘ শুনানি আজ মামলার রায় দেন আদালত।বাদী পক্ষে মামলা পরিচালনা করেন আদালতের অতিরিক্ত পাবলিক প্রসিকিউটর জাহাঙ্গীর আলম এবং আসামি পক্ষে ছিলেন অ্যাডভোকেট আদম সুফি।সফিকুল আলম/এএম/এমকেএইচ</body>
</article>
