<article>
  <headline>
বিড়ি খাওয়া নিয়ে যুবককে পিটিয়ে হত্যার অভিযোগ
</headline>
  <url>https://www.jagonews24.com/country/news/454417</url>
  <published_at>
</published_at>
  <category>খুন</category>
  <body>নাটোরের বড়াইগ্রাম উপজেলায় বিড়ি খাওয়াকে কেন্দ্র করে মজনু সেখ (২৭) নামে কিছুটা মানসিক ভারসাম্যহীন এক যুবককে পিটিয়ে হত্যার অভিযোগ উঠেছে। নিহত মজনু গড়মাটি গ্রামের নূর আলী সেখের ছেলে।উপজেলার গোপালপুর গড়মাটি এলাকায় রোববার রাত সাড়ে ৮টার দিকে একই এলাকার কোরবান আলী প্রামাণিক মজনুকে পিটিয়ে আহত করে। পরে রাত ২টার দিকে মজনু সেখের মৃত্যু হয়।নিহতের পরিবার ও স্থানীয়রা জানায়, গড়মাটি এলাকার নূর আলী শেখের ছেলে মজনু কিছুটা মানসিক ভারসাম্যহীন সহজ সরল প্রকৃতির যুবক ছিলো। রোববার রাত ৮টার দিকে মজনু গড়মাটি মাঝিপাড়া তিনরাস্তার মোড়ে কুতুব আলীর দোকানের সামনে বেঞ্চে বসে থাকা আজগর আলীর কাছে বিড়ি চায়। এ সময় উপস্থিত কোরবান তাকে অর্ধেক বিড়ি দেয়। এতে মজনু ক্ষিপ্ত হয়ে অর্ধেক বিড়ি দিল কেন এ নিয়ে কথা কাটাকাটি করে। এক পর্যায়ে কোরবান আলী বাঁশ দিয়ে মজনুকে উপুর্যপরি আঘাত করে। পরে ঘটনাস্থলে উপস্থিত অন্যরা মজনুকে উদ্ধার করে বাড়ি পাঠিয়ে দেয়। ওই রাতেই মজনুর মৃত্যু হয়।এ বিষয়ে বড়াইগ্রাম থানা পুলিশের ভারপ্রাপ্ত কর্মকর্তা (ওসি) দিলিপ কুমার দাস বলেন, কিছুটা অপ্রকৃতস্থ মজনুর সঙ্গে কোরবান আলীর বিড়ি খাওয়া নিয়ে তর্ক হয়। এক পর্যায়ে উত্তেজিত কোরবান তাকে বাঁশ দিয়ে কয়েকটি আঘাত করে। পরে রাত ২টার দিকে মজনুর মৃত্যু হয়। পুলিশ মরদেহ উদ্ধার করে হাসপাতাল মর্গে পাঠায়। ময়নাতদন্ত রিপোর্ট অনুযায়ী আইনানুগ ব্যবস্থা নেয়া হবে। তবে এঘটনায় থানায় এখনো কেউ অভিযোগ করেনি।রেজাউল করিম রেজা/আরএ/পিআর</body>
</article>
