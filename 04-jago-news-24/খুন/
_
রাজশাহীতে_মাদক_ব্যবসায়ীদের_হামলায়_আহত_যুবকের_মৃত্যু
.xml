<article>
  <headline>
রাজশাহীতে মাদক ব্যবসায়ীদের হামলায় আহত যুবকের মৃত্যু
</headline>
  <url>https://www.jagonews24.com/country/news/446191</url>
  <published_at>
</published_at>
  <category>খুন</category>
  <body>রাজশাহী নগরীতে মাদক ব্যবসায়ীদের হামলায় আহত আবদুর রাজ্জাক (২৮) মারা গেছেন। চিকিৎসাধীন অবস্থায় শুক্রবার সকাল ১০টার দিকে রাজশাহী মেডিকেল কলেজ (রামেক) হাসপাতালে তার মৃত্যু হয়।নিহত আবদুর রাজ্জাক নগরীর শিরোইল হাজরাপুকুর এলাকার ইসলাম উদ্দিনের ছেলে। ফেরি করে ভাঙড়ি জিনিসপত্র কিনতেন তিনি। গত ৬ আগস্ট রাতে বাড়ি থেকে ডেকে নিয়ে মাদক ব্যবসায়ীরা তাকে বেদম মারধর করে।ওই দিনই টহল পুলিশ তাকে উদ্ধার করে রামেক হাসপাতালে নেয়। তারপর থেকেই হাসপাতালের ৮ নম্বর ওয়ার্ডে ভর্তি ছিলেন আবদুর রাজ্জাক।নিহত আবদুর রাজ্জাকের ছোট ভাই শাহিন আলীর অভিযোগ, একই এলাকার মানিক, খাইরুল, সুমন, জ্যাকি, মোহন, রাসেল ও মাসুম তাকে বাড়ি থেকে ডেকে নিয়ে যান। তারাই লোহার রড ও জিআই পাইপ দিয়ে বেদম মারধর করেন।এলাকায় মাদক ব্যবসার প্রতিবাদ করায় তার ওপর হামলা চালায় সংঘবদ্ধ মাদক ব্যবসায়ীরা। মৃত্যুর আগে আট হামলাকারীর নাম বলে গেছেন আবদুর রাজ্জাক।ঘটনার সত্যতা নিশ্চিত করে নগরীল চন্দ্রিমা থানার ভারপ্রাপ্ত কর্মকর্তা (ওসি) হুমায়ুন কবির বলেন, পুলিশ মরদেহ উদ্ধার করে রামেক হাসপাতাল মর্গে পাঠিয়েছে। এনিয়ে নিহতের পরিবার মামলা দায়েরের প্রস্তুতি নিচ্ছে। জড়িতদের আইনের আওতায় নিয়ে আসা হবে।ফেরদৌস সিদ্দিকী/এফএ/পিআর</body>
</article>
