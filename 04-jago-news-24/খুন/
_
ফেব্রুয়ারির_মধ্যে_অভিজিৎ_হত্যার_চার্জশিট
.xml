<article>
  <headline>
ফেব্রুয়ারির মধ্যে অভিজিৎ হত্যার চার্জশিট
</headline>
  <url>https://www.jagonews24.com/national/news/384712</url>
  <published_at>
</published_at>
  <category>খুন</category>
  <body>লেখক ব্লগার অভিজিৎ রায় হত্যা মামলার চার্জশিট আগামী বছরের ফেব্রুয়ারির মধ্যে দেয়া হবে বলে জানিয়েছেন কাউন্টার টেরোরিজম অ্যান্ড ট্রান্সনেশনাল ক্রাইম (সিটিটিসি) বিভাগের প্রধান অতিরিক্ত পুলিশ কমিশনার মনিরুল ইসলাম।রোববার ডিএমপি মিডিয়া সেন্টারে সাংবাদিকদের প্রশ্নের জবাবে তিনি এ কথা জানান।তদন্ত সংশ্লিষ্টরা বলছেন, অভিজিৎ হত্যা মামলার তদন্ত কাজ শেষ পর্যায়ে। এখন পর্যন্ত এ হত্যাকাণ্ডে জড়িত অভিযোগে ১১ জনকে গ্রেফতার করা হয়েছে। এদের মধ্যে তিনজন আদালতে জড়িত থাকার বিষয়ে স্বীকারোক্তিমূলক জবানবন্দি দিয়েছেন।ব্লগার ও লেখক অভিজিৎ রায়কে ২০১৫ সালের ২৬ ফেব্রুয়ারি রাত সোয়া ৯টার দিকে ঢাকা বিশ্ববিদ্যালয়ের টিএসসি এলাকায় সোহরাওয়ার্দী উদ্যানের পাশে সন্ত্রাসীরা তার স্ত্রী নাফিজা আহমেদসহ কুপিয়ে জখম করে। আহত অবস্থায় তাদের ঢাকা মেডিকেল কলেজ হাসপাতালে নেয়া হলে রাত সাড়ে ১০টার দিকে চিকিৎসাধীন অবস্থায় মারা যান অভিজিৎ। ওই ঘটনায় একই বছরের ২৭ ফেব্রুয়ারি অভিজিতের বাবা বিশিষ্ট শিক্ষাবিদ অজয় রায় শাহবাগ থানায় হত্যা মামলা করেন।তদন্ত সংশিষ্ট সিটিটিসি বিভাগ সূত্রে জানা গেছে, অভিজিৎ হত্যা মামলায় গ্রেফতার ১১ আনসারউল্লাহ বাংলা টিমের সদস্যের মধ্যে সর্বশেষ গ্রেফতার হন আরাফাত রহমান ওরফে সিয়াম ওরফে সাজ্জাদ(২৪)। তিনি সংগঠনটির অপারেশন (অপস্) শাখার সদস্য। এছাড়া গ্রেফতারকৃতদের মধ্যে অন্যতম হচ্ছেন জাফরান হাসান, শফিউর রহমান ফারাবী, তৌহিদুর রহমান, সাদেক আলী, আমিনুল ইসলাম ও মান্না ইয়াহি ওরফে রাহী।মনিরুল ইসলাম বলেন, অভিজিৎ রায় হত্যার ঘটনায় র‌্যাবের সহায়তায় ৮ জন আসামিকে গ্রেফতার করি। পরবর্তী সময়ে তদন্তে একমাত্র ফারাবি ছাড়া অন্য কারও সরাসরি সম্পৃক্ততার প্রমাণ পাওয়া যায়নি। উস্কানির ক্ষেত্রে ফারাবির সম্পৃক্ততা পাওয়া গেছে।অভিজিৎ রায়ের কিলার গ্রুপদেরকে আমরা তথ্যপ্রযুক্তির সাহায্যে ঘটনা সংঘটিত হবার কিছুদিন পরই চিহ্নিত করেছিলাম। সিসিটিভি ফুটেজ দেখে আমরা সনাক্তকৃতদের ধরিয়ে দিতে পুরস্কারও ঘোষণা করেছিলাম। অভিজিৎ রায় হত্যাকাণ্ডের নেতৃত্বদানকারী মুকুল রানা ওরফে শরীফ গত বছর পুলিশের অভিযানে নিহত হয়।মামলার তদন্ত সম্পর্কে তিনি বলেন, এক মাস আগে অভিজিৎ রায় ও জুলহাস মান্নান হত্যা মামলার তদন্ত দায়িত্ব পায় কাউন্টার টেরোরিজম বিভাগ। সর্বশেষ আরও ৪ জনকে গ্রেফতার করা হয়। সব মিলে অভিজিৎ রায় হত্যা মামলায় ৩ জন আদালতে স্বীকারোক্তিমূলক জবানবন্দি দেন।জবানবন্দিতে জানা গেছে, পরিকল্পনা অনুযায়ী অভিজিৎ হত্যায় অপারেশন কমান্ডারের ভূমিকা পালন করেন মুকুল রানা। তার নেতৃত্বে তারা হামলা চালিয়েছিল। জড়িত প্রত্যেকের ভিন্ন ভিন্ন দায়িত্ব ছিল। তদন্তকালীন তথ্যপ্রযুক্তির সাহায্যে যেসব তথ্য পেয়েছিলাম তার সঙ্গে আদালতে দেয়া স্বীকারোক্তিমূলক জবানবন্দির মিল পাওয়া গেছে। বর্তমানে আরও একজন আসামি রিমান্ডে রয়েছে। তাকে জিজ্ঞাসাবাদ চলছে।হত্যার মোটিভ সম্পর্কে মনিরুল জানান, অভিজিৎ রায় যেহেতু মুক্তমনা লেখক ছিলেন সেহেতু এটা হামলাকারীদের মতাদর্শবিরোধী ছিল বলে তারা হামলা করে। অভিজিৎ রায়ের বই প্রকাশ করায় প্রকাশক ফয়সাল আরেফিন দীপনকে হত্যা করা হয় এবং আহমেদ রশিদ টুটুলকে হত্যার চেষ্টা চালায় হামলাকারীরা।জুলহাস মান্নান হত্যা মামলার তদন্ত সম্পর্কে কাউন্টার টেরোরিজম প্রধান বলেন, জুলহাস মান্নান ও তার বন্ধু মাহবুব তনয় হত্যাকাণ্ডে হামলাকারীদের অস্ত্র ও আশ্রয়দাতাকে গ্রেফতার করা গেলেও সরাসরি জড়িত কাউকে গ্রেফতার করা যাচ্ছিল না। তবে গত ২৪ নভেম্বর গ্রেফতার আরাফাত জিজ্ঞাসাবাদে জানায়, তাদের সংগঠনের বড় ভাই (মেজর জিয়া) এর নির্দেশে এবং পরিচালনায় অভিজিত ছাড়াও জুলহাস-তনয়, নিলয় ও দীপন হত্যাকাণ্ডে অংশগ্রহণ করেছিল আরাফাত।এর আগে গত ১৮ নভেম্বর গ্রেফতার হয় আনসারউল্লাহ বাংলা টিমের (এবিটি) সদস্য মোজাম্মেল হুসেইন ওরফে সাইমন। সে কোনো ব্লগার, পাবলিশার্স, অনলাইন অ্যাক্টিভিস্টকে হত্যা করা হলে আনসারুল্লাহ বাংলা টিমের পক্ষে দায় স্বীকার করতো।জুলহাস মান্নান হত্যাকাণ্ডের ক্ষেত্রেও জুলহাসের প্রোফাইল তৈরি করা এবং তার বাসার ঠিকানা বের করে দেয়ার কাজও সাইমন করে। সে এবিটি’র ইন্টেলিজেন্স টিমের প্রধান হিসেবে কাজ করতো। জুলহাস মান্নান হত্যাকাণ্ডের যেহেতু রহস্য উন্মোচন হতে শুরু করেছে। এটার চার্জশিট দিতে আর একটু সময় লাগবে বলে জানান মনিরুল।দীপন হত্যা মামলা সম্পর্কে মনিরুল ইসলাম বলেন, ব্লগার ও পাবলিশার্স হত্যাকাণ্ডে অন্যান্য মামলায় এদের অনেকে জড়িত। কোনো কোনো আসামি গ্রেফতার হয়েছে। দীপন হত্যা মামলায় বেশ কয়েকজন আসামি আদালতে স্বীকারোক্তিমূলক জবানবন্দি দিয়েছে। সব ঘটনারই রহস্য উদঘাটিত হয়েছে।জেইউ/জেএইচ/আরআইপি</body>
</article>
