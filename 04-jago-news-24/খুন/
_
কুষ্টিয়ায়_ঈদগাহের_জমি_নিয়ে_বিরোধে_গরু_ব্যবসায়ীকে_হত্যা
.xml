<article>
  <headline>
কুষ্টিয়ায় ঈদগাহের জমি নিয়ে বিরোধে গরু ব্যবসায়ীকে হত্যা
</headline>
  <url>https://www.jagonews24.com/country/news/417016</url>
  <published_at>
</published_at>
  <category>খুন</category>
  <body>কুষ্টিয়ার দৌলতপুরে এনামুল কাজী (৪৫) নামে এক গরু ব্যবসায়ীকে কুপিয়ে হত্যা করেছে দুর্বৃত্তরা। শুক্রবার রাত ১১টার দিকে উপজেলার খলিশাকুন্ডি ইউনিয়নের মৌবাড়িয়া গ্রামে এ হত্যাকাণ্ড ঘটে। নিহত এনামুল কাজী একই এলাকার শমসের কাজীর ছেলে।পুলিশ ও স্থানীয়রা জানায়, এনামুল কাজী গরুর হাট থেকে ব্যবসায়িক কাজ শেষে বাড়ি ফিরে রাতের খাবার খেয়ে মৌবাড়িয়া পাঁচ রাস্তার মোড়ে চায়ের দোকানে চা পান করছিলেন। এমন সময় ধারালো অস্ত্রে সজ্জিত হয়ে কয়েকজন দুর্বৃত্ত এনামুল কাজীকে কুপিয়ে হত্যা করে পালিয়ে যায়।হত্যাকাণ্ডের বিষয়ে পিপুলবাড়িয়া পুলিশ ক্যাম্পের ইনচার্জ মনোয়ার হোসেন জানান, মৌবাড়িয়া ঈদগাহকে কেন্দ্র করে দীর্ঘদিন ধরে এলাকায় দু’পক্ষের মধ্যে বিরোধ চলে আসছিল। এই বিরোধের জের ধরে প্রতিপক্ষের লোকজন এনামুল কাজীকে ধারালো অস্ত্র দিয়ে কুপিয়ে হত্যা করে।দৌলতপুর থানার ভারপ্রাপ্ত কর্মকর্তা (ওসি) শাহ দারা খাঁন জানান, স্থানীয় মৌবাড়িয়া ঈদগাহের জমি নিয়ে বিরোধের জের ধরে এই হত্যাকাণ্ড সংঘটিত হয়েছে। এ ঘটনায় শুক্রবার রাত থেকে শনিবার সকাল পর্যন্ত পুলিশ কয়েকজনকে আটক করেছে।আল-মামুন সাগর/বিএ/এমএস</body>
</article>
