<article>
  <headline>
পুলিশকে তথ্য দেয়ায় ট্রেনের নিচে ফেলে হত্যার অভিযোগ
</headline>
  <url>https://www.jagonews24.com/country/news/368611</url>
  <published_at>
</published_at>
  <category>খুন</category>
  <body>পুলিশকে মাদকের তথ্য দেয়া নিয়ে বিরোধের জেরে মাবিয়া বেগম (৫৫) নামে এক নারীকে ট্রেনের নিচে ফেলে হত্যার অভিযোগ উঠেছে। শুক্রবার বিকেলে নগরীর দাশপুকুর এলাকায় এ ঘটনা ঘটে।নিহত মাবিয়া বেগম ওই এলাকার ভিকু মিয়ার স্ত্রী। এ ঘটনায় রাতে রাজশাহী জিআরপি থানায় মামলা দায়ের করেছে নিহতের পরিবার। পরে উত্তেজিত জনতা অভিযুক্তদের বাড়িঘর ভাঙচুর করে। খবর পেয়ে পুলিশ গিয়ে তা নিয়ন্ত্রণে নেয়।অভিযুক্তরা হলেন, একই এলাকার জরিনা বেগম, নাজমা খাতুন, ঝর্ণা খাতুন ও রহিমা খাতুন। ঘটনার পর থেকেই পলাতক তারা। অভিযুক্তরা এলাকার চিহ্নিত মাদক ব্যবসায়ী বলে জানিয়েছে পুলিশ।প্রত্যক্ষদর্শীরা জানান, শুক্রবার দুপুরে দাশপুকুর এলাকায় মাদকবিরোধী অভিযান চালায় রাজপাড়া থানা পুলিশ। সেখান থেকে এক মাদকসেবীকে আটক করা হয়। সে জরিনা বেগমের বাড়ি থেকে মাদক কিনে বের হচ্ছিলেন। নিহত মাবিয়া বেগমের ছেলে ওই মাদকসেবীকে আটকে তথ্য দিয়ে পুলিশকে সহায়তা করেন।এরই জেরে অভিযুক্তরা মাবিয়া বেগমের ছেলেকে মারধর করে। ছেলেকে রক্ষায় মাাবিয়া বেগম এগিয়ে এলে তার উপর চড়াও হন হামলাকারীরা। এসময় রাজশাহী রেলস্টেশনগামী কমিউটার ট্রেনটি ওই এলাকা অতিক্রম করছিলো। হামলাকারীরা মাবিয়া বেগমকে ট্রেনের নিচে ধাক্কা দিলে কাটা পড়ে ঘটনাস্থলেই মারা যান তিনি।রাজপাড়া থানার ভারপ্রাপ্ত কর্মকর্তা (ওসি) হাফিজুর রহমান জানান, এটি দুর্ঘটনা নাকি হত্যা তা খতিয়ে দেখছে পুলিশ। এনিয়ে আইনত ব্যবস্থা নেয়া হচ্ছে।ফেরদৌস সিদ্দিক/এফএ/জেআইএম</body>
</article>
