<article>
  <headline>
প্রতিবন্ধী শিশুকে হত্যার দায়ে ৫ জনের যাবজ্জীবন
</headline>
  <url>https://www.jagonews24.com/country/news/522935</url>
  <published_at>
</published_at>
  <category>খুন</category>
  <body>বগুড়ায় এক প্রতিবন্ধী শিশুকে হত্যার দায়ে পাঁচজনের যাবজ্জীবন কারাদণ্ড দিয়েছেন আদালত। মঙ্গলবার দুপুরে বগুড়ার অতিরিক্ত জেলা ও দায়রা জজ আদালত-১ এর বিচারক শারমিন আকতার এই রায় দেন।দণ্ডপ্রাপ্তরা হলেন বগুড়া সদরের মাটিডালী এলাকার ইউসুফ (২৬) সাব্বির আহমেদ (২০), প্রদীপ (১৯) রেহান (২০) ও বারপুর এলাকার রাশেদ (২০)।মামলার নথি থেকে জানা গেছে, ২০১৫ সালের ১০ নভেম্বর বারপুর এলাকার বাড়ির পাশের এক দোকানে বসে থাকা অবস্থায় প্রতিবন্ধী শিশু রিপন (১৩) নিখোঁজ হয়। অনেক খোঁজাখুঁজির পর ১৫ নভেম্বর পাশের এলাকার চাঁদপুর গড়ের জঙ্গলে তার ক্ষত-বিক্ষত মরদেহ পাওয়া যায়। পরে শিশু রিপনের বাবা ফারুক বাদী হয়ে বগুড়া সদর থানায় ছয়জনের নামে হত্যা মামলা দায়ের করেন। ওই মামলায় তদন্তকারী কর্মকর্তা ২০১৬ সালের ১৪ এপ্রিল আদালতে পাঁচজনের নামে চার্জশিট দাখিল করেন। এজহারভুক্ত আসামিদের মধ্যে একজন কিশোর অপরাধী হওয়ায় তার বিচার কিশোর অপরাধ আদালতে স্থানান্তর করা হয়।মামলার রাষ্ট্রপক্ষের আইনজীবী নাসিমুল করিম হলি জানান, চার্জশিটভুক্ত পাঁচ আসামির যাবজ্জীবন কারাদণ্ড প্রদান করা হয়েছে। পাশাপাশি প্রত্যেক আসামির ৫০ হাজার টাকা করে জরিমানা প্রদান করা হয়। অনাদায়ে আরও তিন বছর করে বিনাশ্রম কারদাণ্ডের আদেশ দেন আদালত।রায় ঘোষণার সময় আসামি রিহান ও সাব্বির আদালতে উপস্থিত ছিলেন। অন্য তিনজন পলাতক রয়েছেন।লিমন বাসার/এমবিআর/জেআইএম</body>
</article>
