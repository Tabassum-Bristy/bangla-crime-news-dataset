<article>
  <headline>
পুত্রবধূর বিরুদ্ধে শাশুড়িকে হত্যার অভিযোগ
</headline>
  <url>https://www.jagonews24.com/country/news/501265</url>
  <published_at>
</published_at>
  <category>খুন</category>
  <body>পারিবারিক বিরোধের জেরে শাশুড়ি রোজী খাতুনকে (৩৫) কুপিয়ে হত্যার অভিযোগে পুত্রবধূ রুকাইয়া খাতুনকে আটক করেছে পুলিশ।শনিবার রাতে পাবনা সদর উপজেলার মালিগাছা ইউনিয়নের মনোহরপুর গ্রামে এ ঘটনা ঘটে। নিহত রোজী খাতুন মৃত আমিন উদ্দিনের স্ত্রী ও দুই সন্তানের জননী।নিহত রোজী খাতুনের ভাই ইদ্রিস আলীসহ কয়েকজন গ্রামবাসী জানান, শনিবার রাতে রুকাইয়ার বাপের বাড়ি থেকে কয়েকজন লোক তার শ্বশুরবাড়িতে আসেন। এ সময় তার স্বামী রনজু বাড়িতে ছিলেন না। হঠাৎ ওই বাড়ি থেকে চিৎকারের শব্দ শুনে প্রতিবেশীরা ছুটে যান।এ সময় তারা ঘটনাস্থলে গিয়ে দেখেন রোজী খাতুন ঘরের মধ্যে পড়ে আছেন। তখন রোজী খাতুনের শরীর থেকে প্রচুর রক্তক্ষরণ হচ্ছিল। খবর পেয়ে স্বজনেরা তাকে উদ্ধার করে পাবনা জেনারেল হাসপাতালে নিয়ে যান। সেখানে কর্তব্যরত চিকিৎসক রোজী খাতুনকে মৃত ঘোষণা করেন। পরে রোজী খাতুনের স্বজনেরা মরদেহ বাড়ি নিয়ে আসেন।তবে পুত্রবধূ দাবি করেছেন, গলায় ফাঁস লাগিয়ে আত্মহত্যা করেছেন শাশুড়ি। কিন্তু প্রতিবেশীদের দাবি, গলায় ফাঁস লাগিয়ে আত্মহত্যা করলে প্রচুর রক্তক্ষরণের প্রশ্নই আসে না। পাশাপাশি গলার নিচ থেকে কয়েক স্থানে জখমের চিহ্ন রয়েছে। তাদের অভিযোগ পরিকল্পিতভাবে শাশুড়িকে হত্যা করেছে পুত্রবধূ।পাবনা সদর থানা পুলিশের পরিদর্শক (তদন্ত) আসাদুজ্জামান বলেন, স্থানীয়দের কাছ থেকে খবর পেয়ে মরদেহ ঘটনাস্থল থেকে উদ্ধার করে ময়নাতদন্তের জন্য পাবনা জেনারেল হাসপাতালে পাঠানো হয়েছে। নিহতের গলায় দাগ আছে। তবে হত্যা না আত্মহত্যা এখন বলা সম্ভব হচ্ছে না। জিজ্ঞাসাবাদের জন্য পুত্রবধূ রুকাইয়াকে আটক করা হয়েছে। ময়নাতদন্তের পর জানা যাবে এটি হত্যা নাকি আত্মহত্যা।একে জামান/এএম/পিআর</body>
</article>
