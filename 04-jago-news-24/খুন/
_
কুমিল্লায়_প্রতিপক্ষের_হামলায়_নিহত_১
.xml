<article>
  <headline>
কুমিল্লায় প্রতিপক্ষের হামলায় নিহত ১
</headline>
  <url>https://www.jagonews24.com/country/news/472939</url>
  <published_at>
</published_at>
  <category>খুন</category>
  <body>কুমিল্লার চান্দিনা উপজেলায় জমি সংক্রান্ত বিরোধের জের ধরে প্রতিপক্ষের হামলায় সফিকুল ইসলাম (৪৫) নামের এক ব্যক্তি নিহত হয়েছেন।বুধবার ঢাকা মেডিকেল কলেজ হাসপাতালে চিকিৎসাধীন অবস্থায় তার মৃত্যু হয়। চান্দিনা উপজেলার বরকরই ইউনিয়নের চাঁদসার গ্রামে এ হামলার ঘটনা ঘটে।স্থানীয় সূত্রে জানা যায়, মৃত আলী মিয়ার পাঁচ ছেলে এবং প্রতিবেশী আব্দুল হাকিমের চার ছেলের মধ্যে দীর্ঘদিন ধরে জমি সংক্রান্ত বিরোধ চলে আসছিল।মঙ্গলবার সকালে মৃত আলী মিয়ার ছেলে তৌফিক ওই জমির একটি গাছের ডাল কাটতে গেলে বাধা দেয় আব্দুল হাকিমের ছেলেরা। এতেই দুই পক্ষের মধ্যে ঝগড়ার সৃষ্টি হয়। একপর্যায়ে আব্দুল হাকিমের ছেলে ও পরিবারের লোকজন ধারালো অস্ত্র দিয়ে মৃত আলী মিয়ার পরিবারের ওপর হামলা চালায়। এতে মারাত্মক আহত হয় সফিক, তৌফিক, ফারুক ও তার স্ত্রী লিলি বেগম। আহতাবস্থায় তাদের উদ্ধার করে প্রথমে চান্দিনা উপজেলা স্বাস্থ্য কমপ্লেক্সে পরে কুমিল্লা মেডিকেল কলেজ হাসপাতালে পাঠানো হয়। সফিকুল ইসলামের অবস্থার অবনতি ঘটলে ঢাকা মেডিকেল কলেজ হাসপাতালে পাঠানো হয়। সেখানে চিকিৎসাধীন অবস্থায় বুধবার মৃত্যু হয় সফিকুল ইসলামের।চান্দিনা থানা পুলিশের ওসি মোহাম্মদ আবুল ফয়সল বলেন, এ ঘটনায় নিহত সফিকুল ইসলামের বড় ভাই মমতাজ উদ্দিন মামলা করেছেন। ঘটনার সঙ্গে জড়িত থাকার সন্দেহে অভিযান চালিয়ে চারজনকে আটক করা হয়েছে।মো. কামাল উদ্দিন/এএম/জেআইএম</body>
</article>
