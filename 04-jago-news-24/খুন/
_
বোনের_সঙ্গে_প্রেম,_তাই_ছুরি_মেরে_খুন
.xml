<article>
  <headline>
বোনের সঙ্গে প্রেম, তাই ছুরি মেরে খুন
</headline>
  <url>https://www.jagonews24.com/country/news/414271</url>
  <published_at>
</published_at>
  <category>খুন</category>
  <body>শেরপুরের ঝিনাইগাতীতে প্রেমিকার ভাইয়ের ছুরিকাঘাতে প্রেমিকের মৃত্যু হয়েছে। নিহত চাঁন মিয়া (২৩) ঝিনাইগাতীর নলকুড়া ইউনিয়নের গোমড়া গ্রামের হাসমত আলীর ছেলে এবং স্থানীয় শফিউদ্দীন আহমদ ডিগ্রি কলেজের অনার্সের ছাত্র।আজ শনিবার তার অনার্সের তৃতীয় বর্ষ সমাপনী পরীক্ষায় বসার কথা ছিল। সংবাদ পেয়ে পুলিশ শনিবার সকালে নিহত চাঁন মিয়ার মরদেহ উদ্ধার করে ময়নাতদন্তের জন্য শেরপুর জেলা হাসপাতাল মর্গে পাঠিয়েছে। এ ঘটনায় পুলিশ ঘাতক রিয়াজ উদ্দিন ওরফে হৃদয় মিয়াকে (১৪) গ্রেফতার করেছে।পুলিশ ও স্থানীয় সূত্র জানায়, উপজেলার গোমরা গ্রামের আব্দুর রহমানের মেয়ে ও ঝিনাইগাতী আদর্শ কলেজের প্রথম বর্ষের ওই ছাত্রীর (১৭) সঙ্গে প্রতিবেশী চাঁন মিয়ার দীর্ঘদিন যাবৎ প্রেমের সর্ম্পক ছিল। শুক্রবার রাত সাড়ে ১২টার সময় ওই ছাত্রী তার প্রেমিক চাঁন মিয়াকে বাড়িতে নিয়ে গেলে বাধা দেয় বাবা ও ভাই রিয়াজ। এক পর্যায়ে উভয়পক্ষ বাক-বিতণ্ডায় জড়িয়ে পড়ে।পরে ঝগড়া থামাতে প্রেমিকা চাঁন মিয়ার মা জোসনা বেগমকে ডেকে আনলে তারা গিয়ে চাঁন মিয়াকে রক্তাক্ত অবস্থায় মাটিতে পড়ে থাকতে দেখেন। গুরুতর আহত অবস্থায় চাঁন মিয়াকে উদ্ধার করে ঝিনাইগাতী স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।ঝিনাইগাতী থানার উপ-পরিদর্শক (এসআই) কামাল হোসেন ঘটনার সত্যতা নিশ্চিত করে জানান, প্রেমঘটিত বিষয় নিয়ে এ খুনের ঘটনা ঘটেছে বলে জানা গেছে। নিহতের শরীরে ধারালো অস্ত্রের আঘাতের চিহ্ন রয়েছে। এ ঘটনায় জড়িত থাকার অভিযোগে প্রেমিকার ভাই রিয়াজকে গ্রেফতার করা হয়েছে। জিজ্ঞাসাবাদে হত্যার দায় স্বীকার করেছে রিয়াজ।হাকিম বাবুল/এফএ/এমএস</body>
</article>
