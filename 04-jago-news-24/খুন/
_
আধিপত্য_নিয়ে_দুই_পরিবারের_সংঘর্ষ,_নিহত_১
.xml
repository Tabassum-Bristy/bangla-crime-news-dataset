<article>
  <headline>
আধিপত্য নিয়ে দুই পরিবারের সংঘর্ষ, নিহত ১
</headline>
  <url>https://www.jagonews24.com/country/news/447741</url>
  <published_at>
</published_at>
  <category>খুন</category>
  <body>নরসিংদীর সদর উপজেলায় আধিপত্য বিস্তারকে কেন্দ্র করে প্রতিপক্ষের হামলায় আশকর আলী (৪৫) নামে একজন নিহত হয়েছে। মঙ্গলবার সকালে উপজেলার করিমপুর ইউনিয়নের চরাঞ্চল শ্রীনগর গ্রামে হামলার এ ঘটনা ঘটে। নিহত আশকর ওই গ্রামের মৃত আব্দুর রাজ্জাক মিয়ার ছেলে।নিহতের পরিবারের বরাত দিয়ে পুলিশ জানায়, নরসিংদীর মেঘনা নদী বেষ্টিত চরাঞ্চল করিমপুর ইউনিয়নের শ্রীনগর গ্রামে আধিপত্য বিস্তারকে কেন্দ্র করে ফজুর বাড়ি ও বদলী বাড়ির লোকজনের মধ্যে দ্বন্দ্ব চলে আসছিল। এর জের ধরে দুই পরিবারের লোকজনদের মধ্যে দফায় দফায় সংঘর্ষ হয়। এরই মধ্যে সোমবার বিকেলে ফজুর বাড়ি লোকজন বদলী বাড়ির এক ছেলেকে থাপ্পর মারে। এর জের ধরে মঙ্গলবার সকালে দুই পক্ষ আবার সংঘর্ষে জড়িয়ে পড়ে। এতে আশফাক আলী গুরুতর আহত হন। পরে তাকে উদ্ধার করে নরসিংদী সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।নরসিংদী শহরের পুলিশ ফাঁড়ির এসআই মিজানুর রহমান জানান, একই গ্রামের দুই পরিবারের মধ্যে দীর্ঘদিন যাবৎ দ্বন্দ্ব চলে আসছিল। এরই জের ধরে দুপক্ষের লোকজনদের মধ্যে হামলা পাল্টা হামলায় মাথায় আঘাত পেয়ে আশফাক মারা যায়। অভিযোগের প্রেক্ষিতে থানায় মামলা দায়ের করা হবে।সঞ্জিত সাহা/আরএ/জেআইএম</body>
</article>
