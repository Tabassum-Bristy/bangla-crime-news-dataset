<article>
  <headline>
মৌলভীবাজারে দুই ছাত্রলীগকর্মী হত্যার তদন্তে পিবিআই
</headline>
  <url>https://www.jagonews24.com/country/news/464436</url>
  <published_at>
</published_at>
  <category>খুন</category>
  <body>মৌলভীবাজারে আলোচিত দুই ছাত্রলীগকর্মী খুনের মামলা ব্যুরো অব ইনভেস্টিগেশনে (পিবিআই) স্থানান্তরের নির্দেশ দিয়েছেন আদালত। বাদীপক্ষের নারাজির প্রেক্ষিতে মঙ্গলবার দুপুরে মৌলভীবাজার চিফ জুডিশিয়াল ম্যাজিস্ট্রেট ১নং আমলি আদালতের বিচারক কাজী বাহাউদ্দিন এ নির্দেশ প্রদান করেন।এ বিষয়টি নিশ্চিত করেছেন বাদীপক্ষের আইনজীবী অ্যাডভোকেট গিয়াস উদ্দিন।তিনি জানান, চাঞ্চল্যকর এই মামলাটির দায়িত্বভার মৌলভীবাজার মডেল থানার ভারপ্রাপ্ত কর্মকর্তা সোহেল আহমদের কাছে ছিল। তিনি মামলাটির তদন্ত করে মামলার অজ্ঞাতনামা এবং এফআইআরভুক্ত দুইজন আসামিকে বাদ দিয়ে আদালতে প্রতিবেদন দেন। এই কারণে আদালতে বাদীপক্ষ নারাজি দিলে অতিরিক্ত চিফ জুডিসিয়াল ম্যাজিস্ট্রেট মামলাটির তদন্তের দায়িত্ব পিবিআইকে প্রদান করেন।মামলার বাদী সেলিনা বেগম জাগো নিউজকে বলেন, মামলার তদন্তকালে ওসি মৌখিকভাবে আমাকে অনেক অগ্রগতি হয়েছে বলে জানিয়েছিলেন কিন্তু চার্জশিটে তা নেই। তিনি প্রভাবিত হয়ে দুই আসামিকে চার্জশিট থেকে বাদ দিয়েছেন এবং অন্য আরও দুইজনকে অপ্রাপ্ত হিসেবে দেখিয়েছেন। যার কারণে উনার দেয়া চার্জশিটে নারাজি জানিয়েছি।উল্লেখ্য, ২০১৭ সালের ৭ ডিসেম্বর মৌলভীবাজার সরকারি উচ্চ বিদ্যালয় মাঠে প্রতিপক্ষের হামলায় নিহত হন মোহাম্মদ আলী শাবাব এবং নাহিদ আহমদ মাহি। এ ঘটনায় নিহত শাবাবের মা সেলিনা রহমান চৌধুরী বাদী হয়ে ছাত্রলীগ নেতা তুষারকে প্রধান আসামি করে ১২ জনের নাম উল্লেখ এবং অজ্ঞাতনামা আরও ৬-৭ জনকে আসামি করে মৌলভীবাজার মডেল থানায় একটি হত্যা মামলা দায়ের করেন।রিপন দে/বিএ</body>
</article>
