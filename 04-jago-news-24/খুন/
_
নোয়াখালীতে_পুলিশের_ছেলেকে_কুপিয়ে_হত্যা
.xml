<article>
  <headline>
নোয়াখালীতে পুলিশের ছেলেকে কুপিয়ে হত্যা
</headline>
  <url>https://www.jagonews24.com/country/news/481948</url>
  <published_at>
</published_at>
  <category>খুন</category>
  <body>নোয়াখালীর বেগমগঞ্জে মো. শিপন (২৪) নামে একজনকে কুপিয়ে হত্যা করেছে দুর্বৃত্তরা। হত্যার পর নিহতের মোটরসাইকেলটি নিয়ে গেছে তারা।ধারণা করা হচ্ছে অটোরিকশা নিয়ে যাওয়ার চেষ্টা করে ব্যর্থ হয়ে তাকে কুপিয়ে ও গলা কেটে হত্যা করা হয়েছে।বেগমগঞ্জ মডেল থানার ওসি ফিরোজ মোল্লা জানান, বেগমগঞ্জ উপজেলার সুলতানপুর ইউনিয়নের রমনীরহাট এলাকায় পুলিশের হাবিলদার মো. শফি উল্লার ছেলে শিপন সিএনজি অটোরিকশাসহ বিভিন্ন গাড়ির ব্যবসার সঙ্গে জড়িত ছিলেন। তিনি প্রায় সময় তার ব্যবসা প্রতিষ্ঠান ও নিজ গ্যারেজে রাতে থাকতেন। শনিবার রাতেও সেখানেই ছিলেন।ঘটনার পর থেকে গ্যারেজের কর্মচারী পলাতক রয়েছে। ধারণা করা হচ্ছে কর্মচারীসহ আরো কয়েকজন মিলে এ ঘটনা ঘটিয়েছে। কর্মচারী ইমনের গ্রামের বাড়ি ঈশ্বরদী।পুলিশ মরদেহ উদ্ধার করে বেগমগঞ্জ থানায় নিয়ে আসে। পরে ময়নাতদন্তের জন্য নোয়াখালী জেনারেল হাসপাতালে পাঠিয়েছে। এ ঘটনায় এখন পর্যন্ত কাউকে আটক করতে পারেনি।মিজানুর রহমান/এফএ/এমএস</body>
</article>
