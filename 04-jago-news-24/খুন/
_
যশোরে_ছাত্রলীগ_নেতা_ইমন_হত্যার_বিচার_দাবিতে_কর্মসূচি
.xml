<article>
  <headline>
যশোরে ছাত্রলীগ নেতা ইমন হত্যার বিচার দাবিতে কর্মসূচি
</headline>
  <url>https://www.jagonews24.com/country/news/379723</url>
  <published_at>
</published_at>
  <category>খুন</category>
  <body>যশোর জেলা ছাত্রলীগের সাবেক সহ-সভাপতি মনোয়ার হোসেনের হত্যাকারীদের গ্রেফতার ও বিচারের দাবিতে ১০ দিনব্যাপী গণস্বাক্ষর গ্রহণ কর্মসূচি ঘোষণা করা হয়েছে।আগামী ২৫ নভেম্বর থেকে জেলার সকল উপজেলা, পৌরসভা, ইউনিয়ন ও ওয়ার্ডে এ গণস্বাক্ষর সংগ্রহ অভিযান চলবে। এরপর জেলা প্রশাসকের মাধ্যমে প্রধানমন্ত্রী ও স্বরাষ্ট্রমন্ত্রী বরাবর স্মারকলিপি দেয়া হবে। বৃহস্পতিবার দুপুরে প্রেসক্লাব যশোর মিলনায়তনে সংবাদ সম্মেলনে জেলা ছাত্রলীগ এ কর্মসূচি ঘোষণা করেছে।সংবাদ সম্মেলনে লিখিত বক্তব্যে জেলা ছাত্রলীগের সভাপতি রওশন ইকবাল শাহী বলেন, গত ২৮ অক্টোবর রাত ১১টার দিকে যশোর শহরের বেজপাড়া গোলগোল্লা মোড় এলাকায় সন্ত্রাসীদের গুলিতে ছাত্রলীগ যশোর জেলা শাখার সাবেক সহ-সভাপতি মনোয়ার হোসেন ইমন খুন হন।প্রায় একমাসেও হত্যাকাণ্ডে জড়িতদের গ্রেফতার করা হয়নি। স্থানীয় সংসদ সদস্যের হস্তক্ষেপে প্রশাসন নীরব রয়েছে। এ জন্য খুনিরা ধরাছোঁয়ার বাইরে রয়ে গেছে।খুনিদের গ্রেফতার ও দৃষ্টান্তমূলক শাস্তির দাবিতে ছাত্রলীগ রাজপথে রয়েছে। সেই ধারাবাহিকতায় আগামী ২৫ নভেম্বর থেকে জেলার প্রত্যেকটি ইউনিটে গণস্বাক্ষর অভিযান চলবে। এরপর জেলা প্রশাসকের মাধ্যমে প্রধানমন্ত্রী ও স্বরাষ্ট্রমন্ত্রী বরাবর হত্যার বিচার দাবিতে স্মারকলিপি দেয়া হবে।তিনি আরও বলেন, এলাকাবাসী খুনিদের চিহ্নিত করেছে। কিন্তু খুনিরা স্থানীয় সংসদ সদস্য কাজী নাবিল আহমেদের অনুসারী হওয়ায় প্রশাসনিক হস্তক্ষেপ করা হচ্ছে। এ জন্য খুনিরা ধরা পড়েনি।সংবাদ সম্মেলনে জেলা ছাত্রলীগের সাধারণ সম্পাদক ছালছাবিল আহমেদ জিসান, সাবেক সাধারণ সম্পাদক আনোয়ার হোসেন বিপুলসহ অন্যান্যরা উপস্থিত ছিলেন।মিলন রহমান/এএম/জেআইএম</body>
</article>
