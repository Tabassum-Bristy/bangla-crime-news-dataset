<article>
  <headline>
পাবনায় ২ জনকে গুলি করে হত্যা
</headline>
  <url>https://www.jagonews24.com/country/news/435430</url>
  <published_at>
</published_at>
  <category>খুন</category>
  <body>পাবনার সাঁথিয়া উপজেলায় সাবেক সেনা সদস্যসহ দুইজনকে প্রকাশ্যে কুপিয়ে হত্যা করেছে দুর্বৃত্তরা।নিহতরা হলেন- তেবাড়িয়া গ্রামের দবিরের ছেলে সাবেক সেনা সদস্য আ. গফুর (৫৫) ও গয়েশবাড়ী গ্রামের ময়েজ আলীর ছেলে বাজারের ব্যবসায়ী ইদ্রিস আলী (৩৫)।রোববার সন্ধ্যা সাড়ে ৬টার দিকে আতাইকুলার ভুলবাড়িয়া ইউনিয়নের তেবাড়িয়া বাজারে এ ঘটনা ঘটে। এ সময় গুলি ছোড়ে ও বোমা ফাটিয়ে আতঙ্ক সৃষ্টি করে চলে যায় হত্যাকারীরা।বিষয়টি নিশ্চিত করে পাবনার অতিরিক্ত পুলিশ সুপার গৌতম কুমার বিশ্বাস জানান, এলাকায় আধিপত্য বিস্তারকে কেন্দ্র করে চরমপন্থী সংগঠনের মধ্যে বিরোধের জেরে এ হত্যাকাণ্ড ঘটেছে।স্থানীয়রা জানান, পরিকল্পিতভাবে তেবাড়িয়া বাজারের দুইদিক থেকে কয়েকটি মোটরসাইকেলে হেলমেট ও মুখোশধারী কয়েকজন দুর্বৃত্ত ইদ্রিস আলীর দোকানে ঢুকে হামলা চালায়। ইদ্রিসের দোকানে বসে চা খাচ্ছিলেন আ. গফুর।এ সময় হামলাকারীরা দুইজনকে ধারালো অস্ত্র দিয়ে কুপিয়ে ও গুলি করে হত্যা করে। সেই সঙ্গে গুলি ও বোমা ফাটিয়ে ত্রাস সৃষ্টি করে তারা। এতে ভয়ে বাজারের ব্যবসায়ীসহ লোকজন আতঙ্কিত হয়ে ছোটাছুটি শুরু করলে দুর্বৃত্তরা চলে যায়।এ ব্যাপারে আতাইকুলা থানা পুলিশের ওসি মাসুদ রানা বলেন, দুইজনের মরদেহ ঘটনাস্থল থেকে উদ্ধার করে ময়নাতদন্তের জন্য পাবনা সদর হাসপাতালের মর্গে পাঠানো হয়েছে। হত্যার কারণ উদঘাটনের চেষ্টা চলছে।একে জামান/এএম/পিআর</body>
</article>
