<article>
  <headline>
সন্তানকে সামলাতে দিলেন মা, মেরে ফেললেন বাবা
</headline>
  <url>https://www.jagonews24.com/country/news/464015</url>
  <published_at>
</published_at>
  <category>খুন</category>
  <body>রাঙ্গামাটিতে পাঁচ বছরের সন্তান নিরব চাকমাকে খুন করার অভিযোগে বাবা এরেক্কা চাকমাকে (২৬) গ্রেফতার করেছে পুলিশ। রোববার দুপুরে বাবা এরেক্কা চাকমাকে গ্রেফতার করা হয়।পুলিশ ও পারিবারিক সূত্রে জানা যায়, খাগড়াছড়ির গামারী ঢালা গ্রামের এরেক্কা চাকমা স্ত্রী অন্তরা চাকমাকে (২০) নিয়ে চট্টগ্রাম শহরে বাসা ভাড়া করে বসবাস করতেন।অন্তরা পোশাক শ্রমিক হিসেবে চাকরি করেন। তার স্বামী কিছুই করেন না। পাঁচ বছর বয়সী সন্তানকে দেখাশোনা করে চাকরি করা মায়ের পক্ষে কঠিন হয়ে পড়ে। এ নিয়ে তাদের মধ্যে প্রায়ই ঝগড়া হতো। ৮ নভেম্বর কাজের চাপে সন্তানকে সামলাতে না পেরে তার স্বামীকে সামলাতে দিয়ে যান অন্তরা।কিন্তু এরেক্কা চাকমা ছেলেকে নিয়ে কাউকে কিছু না বলে বাড়ি থেকে বের হয়ে যান। পরে চট্টগ্রাম-রাঙ্গামাটি সড়কের কাউখালী উপজেলার মঘাছড়ি এলাকার চন্দ্রবংশ শিশু সদনের নির্জন পাহাড় ঘেরা রাস্তায় সন্তানকে গলা টিপে হত্যা করে জঙ্গলে ফেলে দেন বাবা।সন্তানকে না পেয়ে স্বামীকে সন্দেহ করেন স্ত্রী অন্তরা। শনিবার আত্মীয়দের সহায়তায় স্বামীকে গ্রেফতার করে রোববার দুপুরে পুলিশের কাছে সোপর্দ করেন স্ত্রী অন্তরা।অন্তরা চাকমা বলেন, আমার স্বামী এরেক্কা চাকমা মাদকাসক্ত। অভাব-অনটনের কারণে পরিবারে সবসময় ঝগড়া লেগে থাকতো। ৮ নভেম্বর ঝগড়ার পর সন্তান নিরবকে নিয়ে বের হয়ে যায়। এরপর থেকে দুইজনের কোনো খবর পাওয়া যায়নি। পরে এরেক্কা চাকমাকে ধরে স্থানীয়রা মারধর করলে নিরবকে গলা টিপে হত্যার কথা স্বীকার করে।কাউখালী থানা পুলিশের এসআই আল আমিন বলেন, বাবার স্বীকারোক্তির ভিত্তিতে ঘটনাস্থল থেকে শিশুর মরদেহ উদ্ধার করে মায়নাতদন্তের জন্য মর্গে পাঠানো হয়েছে। তার বিরুদ্ধে মামলা হয়েছে। পারিবারিক কলহের কারণে সন্তানকে হত্যা করেছেন বাবা।এএম/জেআইএম</body>
</article>
