<article>
  <headline>
এমপিপুত্র রনির জোড়া খুনের মামলায় তদন্ত কর্মকর্তাকে জেরা
</headline>
  <url>https://www.jagonews24.com/law-courts/news/457771</url>
  <published_at>
</published_at>
  <category>খুন</category>
  <body>বহুল আলোচিত রাজধানীর ইস্কাটনে জোড়া খুনের মামলার তদন্ত কর্মকর্তাকে পুনরায় জেরা করেছেন মামলায় একমাত্র আসামি বখতিয়ার আলম রনির আইনজীবী। আওয়ামী লীগের নেত্রী ও সংরক্ষিত নারী আসনের এমপি বেগম পিনু খানের ছেলে রনি।বুধবার (১৭ অক্টোবর) ঢাকার দ্বিতীয় অতিরিক্ত মহানগর দায়রা জজ মঞ্জুরুল ঈমামের আদালতে মামলার তদন্ত কর্মকর্তা ডিবি পুলিশের এসআই (বর্তমানে ইন্সপেক্টর) দীপক কুমার দাসকে এমপিপুত্র রনির মোবাইল কললিস্ট, মামলার সিডি ও গাড়ির লাইসেন্স সম্পর্কে জেরা করেন তার আইনজীবী কাজী নজিবুল্লাহ হিরু। জেরা শেষে বিচারক আগামী ৫ নভেম্বর আত্মপক্ষ শুনানি ও অধিকতর যুক্তিতর্কের জন্য দিন ধার্য করেন।রাষ্ট্রপক্ষের কৌঁসুলি মাকসুদুর রহমান এ বিষয়টি জাগো নিউজকে নিশ্চিত করেছেন।গত ৪ অক্টোবর মামলাটি রায়ের জন্য থাকলেও তদন্ত কর্মকর্তাকে পুনরায় সাক্ষ্য দেয়ার জন্য প্রয়োজন মনে করেন আদালত। ওইদিন রায় না নিয়ে ১৭ অক্টোবর তদন্ত কর্মকর্তার পুনরায় সাক্ষ্য-জেরার জন্য দিন ধার্য করেন ঢাকার দ্বিতীয় অতিরিক্ত মহানগর দায়রা জজ মঞ্জুরুল ঈমাম।এর আগে ৮ মে এ মামলায় রায়ের জন্য দিন ধার্য থাকলেও আদালত মনে করছেন মামলাটির বিষয়ে অধিকতর যুক্তিতর্কের প্রয়োজন আছে। ফলে আদালত স্বপ্রণোদিত হয়ে মামলার বিষয়ে অধিকতর যুক্ততর্ক উপস্থাপনের দিন ধার্য করেন। এরপর মামলাটি ঢাকার অতিরিক্ত দ্বিতীয় অতিরিক্ত মহানগর দায়রা জজ আদালতে বদলি হয়।মামলার অভিযোগে জানা গেছে, ২০১৫ সালের ১৩ এপ্রিল গভীর রাতে নিউ ইস্কাটনে মদ্যপ অবস্থায় রনি নিজ গাড়ি থেকে এলোপাতাড়ি গুলি ছোড়েন। এতে রিকশাচালক হাকিম ও অটোরিকশাচালক ইয়াকুব আলী আহত হন। পরে ঢাকা মেডিকেল কলেজ হাসপাতালে চিকিৎসাধীন অবস্থায় ১৫ এপ্রিল হাকিম এবং ২৩ এপ্রিল ইয়াকুব মারা যান। পরবর্তীতে হাকিমের মা মনোয়ারা বেগম রমনা থানায় অজ্ঞাত পরিচয়ে কয়েকজনকে আসামি করে মামলা করেন।ঢাকা মহানগর গোয়েন্দা পুলিশ ২৪ মে মামলার দায়িত্ব পাওয়ার পর সুনির্দিষ্ট তথ্যের ভিত্তিতে ৩১ মে এলিফ্যান্ট রোডের বাসা থেকে রনিকে গ্রেফতার করে। পরে ২০১৫ সালের ২১ জুলাই রনিকে একমাত্র আসামি করে আদালতে অভিযোগপত্র দাখিল করেন ঢাকা মহানগর গোয়েন্দা পুলিশের (ডিবি) উপ-পরিদর্শক (এসআই) দীপক কুমার দাস।২০১৬ সালের ৬ মার্চ রনির বিরুদ্ধে অভিযোগ গঠন করেন ঢাকার দ্বিতীয় অতিরিক্ত মহানগর দায়রা জজ সামছুন নাহার। মামলায় ৩৭ সাক্ষীর মধ্যে বিভিন্ন সময়ে ২৮ জন সাক্ষ্য দেন।জেএ/জেডএ/জেআইএম</body>
</article>
