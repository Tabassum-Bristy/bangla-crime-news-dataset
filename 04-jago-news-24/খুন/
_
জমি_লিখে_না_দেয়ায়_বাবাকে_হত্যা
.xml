<article>
  <headline>
জমি লিখে না দেয়ায় বাবাকে হত্যা
</headline>
  <url>https://www.jagonews24.com/country/news/483032</url>
  <published_at>
</published_at>
  <category>খুন</category>
  <body>ফরিদপুরের নগরকান্দা উপজেলার রামনগর ইউনিয়নের রামনগর গ্রামে জমি লিখে না দেয়ায় বাবা হারু চৌধুরীকে (৬২) পিটিয়ে হত্যা করেছে ছেলে মিলন চৌধুরী। শুক্রবার সকাল সাড়ে ৬টার দিকে এ ঘটনা ঘটে।রামনগর ইউনিয়ন পরিষদের ১নং ওয়ার্ডের সদস্য সুকুমার চন্দ্র দাস জানান, পেশায় কৃষক হারু চৌধুরী। তার দুই ছেলে। বড় ছেলে লিটন চৌধুরী কয়েক বছর যাবৎ স্ত্রী-সন্তান নিয়ে ঢাকায় থাকেন। নগরকান্দায় গ্রামের বাড়িতে হারু চৌধুরী স্ত্রী ও ছোট ছেলে মিলন চৌধুরীকে নিয়ে থাকতেন। গত কয়েক মাস যাবৎ মিলন তার বাবাকে সব সম্পত্তি নিজের নামে লিখে দেয়ার জন্য চাপ দিচ্ছিল।মিলনের এ প্রস্তাবে হারু চৌধুরী রাজী না হওয়ায় বাবা-ছেলের সম্পর্ক বেশি ভালো যাচ্ছিল না। আজ সকালে মিলন পুনরায় তার বাবাকে জমি লিখে দেয়ার জন্য চাপ দেয়। তার বাবা রাজী না হওয়ায় লাঠি দিয়ে পিটিয়ে মিলন তার বাবাকে হত্যা করে।নগরকান্দা থানার উপ-পরিদর্শক আনোয়ার হোসেন জানান, খবর পেয়ে পুলিশ ঘটনাস্থল পরিদর্শন করে। মরদেহ ময়নাতদন্তের জন্য মর্গে পাঠানো হয়েছে। ঘটনার পর থেকে ছোট ছেলে মিলন পলাতক রয়েছে।এফএ/এমকেএইচ</body>
</article>
