<article>
  <headline>
কিশোরগঞ্জে ছুরিকাঘাতে এসএসসি পরীক্ষার্থী খুন
</headline>
  <url>https://www.jagonews24.com/country/news/473998</url>
  <published_at>
</published_at>
  <category>খুন</category>
  <body>কিশোরগঞ্জে পূর্ব শত্রুতার জের ধরে ছুরিকাঘাতে মেহেদী হাসান জয় নামে এক এসএসসি পরীক্ষার্থী নিহত হয়েছে। আহত হয়েছেন একলাছ উদ্দিন নামে এক শিক্ষক। মঙ্গলবার সকালে কিশোরগঞ্জ সদর উপজেলার বিন্নাটি এলাকায় এ ঘটনা ঘটে।নিহত জয় বিন্নাটি আতকাপাড়া গ্রামের কাঞ্চন মিয়ার ছেলে এবং স্থানীয় আব্দুল গণি স্কুল অ্যান্ড কলেজের এসএসসি পরীক্ষার্থী। কিশোরগঞ্জ মডেল থানা পুলিশের পরিদর্শক (তদন্ত) ঘটনার সত্যতা নিশ্চিত করেছেন।পুলিশ ও এলাকাবাসী জানায়, মঙ্গলবার সকালে আব্দুল গণি স্কুল অ্যান্ড কলেজে প্রাইভেট পড়তে যায় মেহেদী হাসান জয়। এ সময় আগের দিনের ঝগড়ার জের ধরে একই স্কুলের নবম শ্রেণী পড়ুয়া এক শিক্ষার্থীসহ কয়েকজন বহিরাগত স্কুলের মাঠে দাঁড়িয়ে থাকা অবস্থায় তার ওপর হামলা করে। এ সময় ছুরিকাঘাতে গুরুতর আহত হয় জয়। তাকে রক্ষায় এগিয়ে এলে আহত হন শিক্ষক একলাছ উদ্দিনও। আহতদের কিশোরগঞ্জ ২৫০ শয্যা জেনারেল হাসপাতালে নেয়া হলে জরুরি বিভাগের কর্তব্যরত চিকিৎসক জয়কে মৃত ঘোষণা করেন।কিশোরগঞ্জের অতিরিক্ত পুলিশ সুপার মো. মাসুদ আনোয়ার জানান, গতকাল স্কুলছাত্র জয়ের সঙ্গে হামলাকারীদের ঝগড়া হয়েছিল। তবে কি নিয়ে ঝগড়া হয়, সেটি জানা যায়নি। এ ঘটনার জেরে সকালে ছুরি নিয়ে কয়েকজন জয়ের ওপর হামলা করে। হত্যাকারীদের আটক করতে অভিযান চলছে। এ ঘটনায় মামলা দায়েরের প্রস্তুতি চলছে বলেও ওসি জানান।নূর মোহাম্মদ/আরএআর/এমকেএইচ</body>
</article>
