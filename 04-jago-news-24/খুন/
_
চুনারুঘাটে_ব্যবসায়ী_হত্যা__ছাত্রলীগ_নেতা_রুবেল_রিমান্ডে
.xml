<article>
  <headline>
চুনারুঘাটে ব্যবসায়ী হত্যা : ছাত্রলীগ নেতা রুবেল রিমান্ডে
</headline>
  <url>https://www.jagonews24.com/country/news/418953</url>
  <published_at>
</published_at>
  <category>খুন</category>
  <body>হবিগঞ্জের চুনারুঘাটে ব্যবসায়ী নেতা আবুল হোসেন আকল মিয়া হত্যার ঘটনায় গ্রেফতার সাবেক ছাত্রলীগ নেতা সাইফুল ইসলাম রুবেলকে ৩ দিনের রিমান্ডে নেয়া হয়েছে। পুলিশের আবেদনের প্রেক্ষিতে সোমবার বিকেলে সিনিয়র জুডিশিয়াল ম্যাজিস্ট্রেট তৌহিদুল ইসলাম তার রিমান্ড মঞ্জুর করেন।পুলিশ জানায়, হত্যাকাণ্ডের অন্যতম পরিকল্পনাকারী জসিম উদ্দিন চৌধুরীর আদালতে দেয়া স্বীকারোক্তিমূলক জবানবন্দির ভিত্তিতে শনিবার রাতে উপজেলা ছাত্রলীগের সাবেক সাধারণ সম্পাদক সাইফুল ইসলাম রুবেলকে গ্রেফতার করা হয়। রোববার তাকে আদালতে হাজির করে ১০ দিনের রিমান্ড আবেদন জানায় ডিবি পুলিশ।ডিবি পুলিশের ভারপ্রাপ্ত কর্মকর্তা (ওসি) শাহ আলম জানান, সোমবার তাকে আদালতে হাজির করা হয়। তার উপস্থিতিতে দীর্ঘ শুনানি শেষে বিচারক ৩ দিনের রিমান্ড মঞ্জুর করেন। ওই হত্যাকাণ্ডের ঘটনায় যাদের সম্পৃক্ততার তথ্য পাওয়া যাচ্ছে তাদেরকে গ্রেফতারে অভিযান অব্যাহত আছে।উল্লেখ্য, গত ১ মার্চ ভোরে চুনারুঘাট শহরের বাল্লা রেলগেট এলাকার বাসা থেকে বের হয়ে মসজিদে ফজরের নামাজ আদায় করতে যান বাজার ব্যবসায়ী কল্যাণ সমিতির সভাপতি আবুল হোসেন আকল মিয়া। নামাজ আদায় করে বাসায় ফেরার পথে দুর্বৃত্তদের হামলায় তিনি গুরুতর আহত হন। তার চিৎকারে স্থানীয় লোকজন তাকে উদ্ধার করে সিলেট ওসমানী মেডিকেল কলেজ হাসপাতালে ভর্তি করলে সেখানেই তার মৃত্যু হয়।সৈয়দ এখলাছুর রহমান খোকন/এএম/এমএস</body>
</article>
