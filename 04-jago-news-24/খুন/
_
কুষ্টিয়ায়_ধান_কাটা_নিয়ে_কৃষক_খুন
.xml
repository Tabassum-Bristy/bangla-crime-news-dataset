<article>
  <headline>
কুষ্টিয়ায় ধান কাটা নিয়ে কৃষক খুন
</headline>
  <url>https://www.jagonews24.com/country/news/460143</url>
  <published_at>
</published_at>
  <category>খুন</category>
  <body>কুষ্টিয়ার কুমারখালী উপজেলার বাগুলাট ইউনিয়নের শেখপাড়া গ্রামে ধান কাটা নিয়ে বিরোধে মতিয়ার রহমান (৫০) নামে এক কৃষক খুন হয়েছেন। সোমবার সকালে এ ঘটনা ঘটে।নিহত মতিয়ার রহমান শেখপাড়া গ্রামের মৃত হবিবর রহমানের ছেলে।বাগুলাট ইউনিয়নের চেয়ারম্যান আলাউদ্দিন খান জানান, সকালে ধান কাটা নিয়ে শেখপাড়া গ্রামে দুই পক্ষের মধ্যে সংঘর্ষ হয়। এতে মতিয়ার রহমানসহ কমপক্ষে ৭-৮ জন আহত হন। এর মধ্যে গুরুতর আহত মতিয়ারকে উদ্ধার করে কুষ্টিয়া জেনারেল হাসপাতালে নেয়ার পর দুপুরে তার মৃত্যু হয়।কুষ্টিয়া জেনারেল হাসপাতালের ওয়ার্ড মাস্টার শরিফুল জানান, গুরুতর আহত অবস্থায় মতিয়ারকে ১০ নম্বর ওয়ার্ডে ভর্তি করা হয়। তার শরীরে বেশ কয়েকটি স্থানে গুরুতর জখমের চিহ্ন ছিল। পরে অপারেশন থিয়েটারেই মারা যান মতিয়ার।কুমারখালী থানা পুলিশের ভারপ্রাপ্ত কর্মকর্তা (ওসি) আব্দুল খালেক বলেন, ধান কাটা নিয়ে দুই পক্ষের মধ্যে সংঘর্ষে একজন নিহত হয়েছে। ঘটনার পর এলাকায় নিরাপত্তা বাড়ানো হয়েছে। হত্যাকাণ্ডের ঘটনায় লিখিত অভিযোগ পেলে দোষীদের বিরুদ্ধে ব্যবস্থা নেবে পুলিশ।আল মামুন সাগর/আরএআর/এমএস</body>
</article>
