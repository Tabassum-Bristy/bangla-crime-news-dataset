<article>
  <headline>
প্রেমিকের সঙ্গে ‘লিভ টুগেদার’ হলো কাল
</headline>
  <url>https://www.jagonews24.com/country/news/483872</url>
  <published_at>
</published_at>
  <category>খুন</category>
  <body>স্বামী-সন্তান রেখে পরকীয়া প্রেমিকের সঙ্গে দুই মাস ধরে ‘লিভ টুগেদার’ করেছিলেন রোজিনা বেগম (৩৪)। কিন্তু হঠাৎ করে আগের স্বামীর দুই সন্তানকে নিজের ঘরে আনায় কাল হয়ে দাঁড়ায় তাদের ‘লিভ টুগেদার’। এরই জেরে প্রেমিকা রোজিনাকে হত্যা করে পালিয়ে যায় পরকীয়া প্রেমিক সঞ্চয়।নারায়ণগঞ্জ সদর উপজেলার ফতুল্লায় সোমবার রাতে এ হত্যাকাণ্ডের ঘটনা ঘটে। মঙ্গলবার দুপুর ১২টার দিকে ফতুল্লার দাপা ইদ্রাকপুর কবরস্থান রোডের হাকিম মিয়ার বাসা থেকে রোজিনার মরদেহ উদ্ধার করা হয়।নিহত রোজিনা বেগম দক্ষিণ কেরানীগঞ্জের আইন্তা এলাকার মৃত মমিন মিয়ার মেয়ে ও বগুড়ার বাসিন্দা নিরবের স্ত্রী। মাহমুদা আক্তার বারিহা (৮) ও আছিয়া আক্তার (৫) নামে দুটি কন্যা সন্তান রয়েছে রোজিনার।পুলিশ জানায়, আগের স্বামীর সন্তান নিয়ে দ্বন্দ্বে রোজিনা বেগমকে হত্যা করে পালিয়ে যায় পরকীয়া প্রেমিক। দুই মেয়েকে ঘুমে রেখে রোজিনাকে শ্বাসরোধে হত্যা করা হয়। তার মরদেহ উদ্ধার করে মর্গে পাঠানো হয়েছে।নিহত রোজিনার মা সালেহা বেগম বলেন, ১২ বছর আগে রোজিনাকে বগুড়ার নিরবের সঙ্গে বিয়ে দেয়া হয়। বিয়ের পর রোজিনার বাবার বাড়ি দক্ষিণ কেরানীগঞ্জের আইন্তা এলাকায় ঘর তুলে বসবাস করত নিরব। তাদের সংসারে দুটি কন্যা সন্তানের জন্ম হয়।সালেহা বেগম বলেন, দুই বছর আগে দক্ষিণ কেরানীগঞ্জের ভ্রাহ্মণগাঁও এলাকার সঞ্চয় নামে এক ছেলের সঙ্গে ফোনে রোজিনার সম্পর্ক হয়। তাদের সম্পর্ক অনেক দূর গড়ায়। এ বিষয়ে রোজিনাকে সাবধান করার পাশাপাশি সঞ্চয়ের শ্বশুরবাড়ির লোকজন ও তার স্ত্রীকে বিষয়টি জানিয়ে সাবধান হতে বলি। কিন্তু কাজের কাজ কিছুই হয়নি। এ নিয়ে পরিবারের সঙ্গে অভিমান করে সৌদিআরব চলে যায় রোজিনা। দুই মাস আগে বাংলাদেশে এসে স্বামী-সন্তান ফেলে সঞ্চয়ের বাড়িতে ওঠে রোজিনা। পরে ফতুল্লার দাপা ইদ্রাকপুর কবরস্থান রোডে বাসা ভাড়া নিয়ে বসবাস করতে থাকে সঞ্চয় ও রোজিনা। বিয়ে না করেই সেখানেই বসবাস করেছিল তারা। পরে রোজিনার সঙ্গে যোগাযোগ বন্ধ করে দেই আমরা।তিনি আরও বলেন, সোমবার বিকেলে স্বামীর কাছ থেকে দুটি সন্তানকে প্রেমিকের বাসায় নিয়ে আসে রোজিনা। সন্তান নিয়ে রাতে রোজিনার সঙ্গে সঞ্চয়ের ঝগড়া হয়। ঝগড়ার একপর্যায়ে দুই সন্তান ঘুমিয়ে পড়ে। রাতের গভীরে রোজিনার গলায় বৈদ্যুতিক তার পেঁচিয়ে শ্বাসরোধে হত্যা করে পালিয়ে যায় সঞ্চয়। সকালে রোজিনার দুই মেয়ে ঘুম থেকে উঠে দেখে মায়ের নিথর দেহ বিছানায় পড়ে আছে। পরে তারা চিৎকার করলে আশপাশের লোকজন জড়ো হয়।নিহত রোজিনার বড় মেয়ে মাহমুদা আক্তার বারিহার ভাষ্য, সোমবার রাতে মায়ের সঙ্গে সঞ্চয়ের ঝগড়া হয়। এ সময় সঞ্চয় মাকে বলে তোর কপালে শনি আছে, আমি তোকে দেখে নেব। পরে মা আমাদের ঘুম পাড়িয়ে দেয়। সকালে ঘুম থেকে উঠে দেখি সঞ্চয় বাসায় নেই, মায়ের গলায় বৈদ্যুতিক তার পেঁচানো। মা মা বলে ডেকে কোনো সাড়া-শব্দ না পেয়ে চিৎকার শুরু করি আমরা দুই বোন। পরে আশপাশের লোকজন জড়ো হয়। তারা ডাক্তারকে খবর দেয়। ডাক্তার এসে মাকে মৃত ঘোষণা করেন।নিহত রোজিনার বড় বোন হাজেরা বেগম বলেন, রোজিনাকে হত্যার পর আমাকে ফোন করে বিষয়টি জানায় সঞ্চয়। পরে সঞ্চয়ের ফোনে কল দিয়ে বন্ধ পাই। খবর পেয়ে ঘটনাস্থলে ছুটে আসি আমরা। এসে দেখি রোজিনার মরদেহ পড়ে আছে।ফতুল্লা মডেল থানা পুলিশের উপ-পরিদর্শক (এসআই) আব্দুল করিম বলেন, প্রাথমিকভাবে ধারণা করা হচ্ছে পারিবারিক কলহের কারণে রোজিনার গলায় বৈদ্যুতিক তার পেঁচিয়ে শ্বাসরোধে হত্যা করে পালিয়ে যায় পরকীয়া প্রেমিক সঞ্চয়। সঞ্চয়কে গ্রেফতার করলে হত্যার আসল রহস্য জানা যাবে। ময়নাতদন্তের জন্য গৃহবধূর মরদেহ মর্গে পাঠানো হয়েছে।মো. শাহাদাত হোসেন/এএম/এমএস</body>
</article>
