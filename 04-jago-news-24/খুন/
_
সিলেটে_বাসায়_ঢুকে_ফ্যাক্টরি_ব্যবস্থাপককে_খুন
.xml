<article>
  <headline>
সিলেটে বাসায় ঢুকে ফ্যাক্টরি ব্যবস্থাপককে খুন
</headline>
  <url>https://www.jagonews24.com/country/news/482821</url>
  <published_at>
</published_at>
  <category>খুন</category>
  <body>সিলেট নগরের খরাদিপাড়ায় বাসায় ঢুকে মেজবাউল হক (৫৫) নামে এক ব্যক্তিকে খুন করেছে দুর্বৃত্তরা। বুধবার রাতে এ ঘটনা ঘটে।নিহত মেজবাউল জাতীয় পার্টির কেন্দ্রীয় সাংগঠনিক সম্পাদক আবদুল্লাহ সিদ্দিকীর মালিকানাধীন তুলা ফ্যাক্টরি ‘সিদ্দিকী কটন’ এর ব্যবস্থাপক এবং সুনামগঞ্জের ছাতক উপজেলার জাউয়া এলাকার মৃত মুস্তাক হোসেনের ছেলে।স্থানীয়রা জানান, রাতে খরাদিপাড়া নবীনচন্দ্র প্রাথমিক বিদ্যালয়ের পাশে একটি খেলার মাঠে ব্যাডমিন্টন খেলা চলছিল। হঠাৎ যুবকরা শুনতে পান কেউ একজন ‘চোর’ ‘চোর’ বলে চিৎকার করছেন। এসময় যুবকরা দৌড়ে সেদিকে গেলে এক ব্যক্তিকে পালাতে দেখেন। তাকে ধরতে না পেরে তারা ফিরে এসে বৈশাখী ১০৬ নম্বর বাসায় দেখেন ওই বাসার ভাড়াটিয়া মেজবাউলকে গলা ও বুকে ছুরিকাঘাত করা হয়েছে। রক্তাক্ত অবস্থায় তাকে ওসমানী মেডিকেল কলেজ হাসাপাতালে নিয়ে গেলে জরুরি বিভাগের চিকিৎসক মৃত ঘোষণা করেন।জাতীয় পার্টির নেতা আব্দুল্লাহ সিদ্দিকীর ছেলে রেজওয়ান সিদ্দিকী বলেন, সিদ্দিকী কটন ফ্যাক্টরি নামের প্রতিষ্ঠানে ব্যবস্থাপক হিসেবে কর্মরত ছিলেন মেজবাউল। রাত সাড়ে ১১টার দিকে আমরা খবর পাই তাকে কেউ আহত করে পালিয়ে গেছে।ঘটনার সত্যতা নিশ্চিত করে সিলেট মহানগর পুলিশের শাহপরান (রহ.) থানার ভারপ্রাপ্ত কর্মকর্তা (ওসি) আক্তার হোসেন বলেন, খবর পেয়ে পুলিশ ঘটনাস্থলে পরিদর্শন করেছে। ঘটনার রহস্য উদঘাটনে কাজ করছি। নিহত মেজবাউলের পরিবারের লোকজনকে পাওয়া যায়নি। মরদেহ ওসমানী হাসপাতালের মর্গে রাখা হয়েছে।ছামির মাহমুদ/আরএআর/জেআইএম</body>
</article>
