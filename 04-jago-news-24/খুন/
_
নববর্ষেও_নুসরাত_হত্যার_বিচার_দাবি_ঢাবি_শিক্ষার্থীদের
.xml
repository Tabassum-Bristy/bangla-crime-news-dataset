<article>
  <headline>
নববর্ষেও নুসরাত হত্যার বিচার দাবি ঢাবি শিক্ষার্থীদের
</headline>
  <url>https://www.jagonews24.com/campus/news/493718</url>
  <published_at>
</published_at>
  <category>খুন</category>
  <body>ফেনীর সোনাগাজীতে যৌন হয়রানির প্রতিবাদ করায় মাদরাসা শিক্ষার্থী নুসরাত জাহান রাফিকে আগুনে পুড়িয়ে হত্যার বিচার চেয়ে দেশব্যাপী বিক্ষোভ করছেন সর্বস্তরের মানুষ। ঢাকা বিশ্ববিদ্যালয়ের শিক্ষার্থীরাও নুসরাত হত্যার বিচার চেয়ে বিক্ষোভ অব্যাহত রেখেছেন।রোববার (১৪ এপ্রিল) বাংলা নববর্ষের দিনেও নুসরাত হত্যার বিচারসহ সকল ধরনের নির্যাতন নিপীড়নের বিরুদ্ধে সন্ত্রাস বিরোধী রাজু স্মারক ভাস্কর্যের সামনে মানববন্ধন ও বিক্ষোভ করেছেন শিক্ষার্থীরা। ‘নববর্ষে যৌন নিপীড়নের বিরুদ্ধে আমরা’ স্লোগানে এ মানববন্ধন অনুষ্ঠিত হয়।মানববন্ধনে বিশ্ববিদ্যালয়ের সাধারণ শিক্ষার্থীরা ছাড়াও নববর্ষে ক্যাম্পাসে ঘুরতে আসা সাধারণ মানুষও অংশ নেন। এ সময় বক্তারা অবিলম্বে নুসরাত হত্যাকারীদের বিচার দাবি করেন। একই সঙ্গে বর্ষবরণে যৌন নিপীড়ন; স্কুল কলেজ বিশ্ববিদ্যালয় মাদরাসায় নারী নির্যাতন; মাদরাসায় শিশু বলাৎকারসহ সব ধরনের নিপীড়নের বিরুদ্ধে অবস্থানের ঘোষণা দিয়ে জড়িতদের সর্বোচ্চ সাজা দাবি করেন তারা। কুমিল্লার সোহাগী জাহান তনু হত্যাকারীদেরও ফাঁসি দাবি করা হয়।মানববন্ধনে বক্তারা বলেন, নুসরাতকে যারা আগুন দিয়ে নির্মমভাবে হত্যা করেছে তাদের ফাঁসি কার্যকর করতে হবে। সিরাজ উদ দৌলাসহ ঘাতকদের কোনো ক্ষমা নেই। এ জন্য দ্রুত বিচার ট্রাইব্যুনাল গঠন করতে হবে।মানববন্ধনে অংশ নিয়ে মাইক্রোবায়োলজি বিভাগের চতুর্থ বর্ষের শিক্ষার্থী চয়ন বড়ুয়া বলেন, ‘নুসরাতকে পরিকল্পিতভাবে হত্যা করা হয়েছে। আমরা এ ঘটনার সুষ্ঠু বিচার দাবি করছি। এসব ঘটনার বিচার না হলে আরও কতো নুসরাতকে জীবন দিতে হবে কে জানে? আমরা অবিলম্বে নুসরাত হত্যার প্রতিবাদ জানাতে এবং এ হত্যাকাণ্ডের সুষ্ঠু বিচারের দাবিতে এখানে দাঁড়িয়েছি।’এর আগে দুপুরে চারুকলা থেকে পদযাত্রা বের করেন সাধারণ মানুষ। কোনো ব্যানার ছাড়া অনুষ্ঠিত এ পদযাত্রায় সমাজের বিভিন্ন শ্রেণি পেশার মানুষ অংশ নেন। পদযাত্রায় অংশগ্রহণকারীরা কালো গেঞ্জি পড়ে নুসরাত হত্যার বিচার দাবি করেন। পদযাত্রাটি রাজু ভাস্কর্য হয়ে কেন্দ্রীয় শহীদ মিনারে গিয়ে শেষ হয়।এমএইচ/আরএস/জেআইএম</body>
</article>
