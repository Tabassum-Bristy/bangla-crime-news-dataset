<article>
  <headline>
হাত-পা বেঁধে শ্বাসরোধে স্ত্রীকে হত্যা, স্বামী গ্রেফতার
</headline>
  <url>https://www.jagonews24.com/country/news/447130</url>
  <published_at>
</published_at>
  <category>খুন</category>
  <body>শরীয়তপুরের নড়িয়া উপজেলায় পারিবারিক কলহের জের ধরে হাত-পা বেঁধে স্ত্রী মনি মালাকে শ্বাসরোধে হত্যা করে পালানো স্বামী জসিম উদ্দিন বেপারীকে (৩৪) গ্রেফতার করেছে পুলিশ।বৃহস্পতিবার জসিমকে শরীয়তপুর জেলা কারাগারে পাঠানো হয়। গত মঙ্গলবার নরসিংদীর মনহরদী থানার নারায়ণদী বাজার থেকে তাকে গ্রেফতার করা হয়। গ্রেফতার জসিম উদ্দিন উপজেলার কেদারপুর ইউনিয়নের সাহেবেরচর গ্রামের মৃত আবেদ আলী বেপারীর ছেলে।স্থানীয় সূত্র জানায়, নড়িয়া পৌরসভার ৩নং ওয়ার্ডের সোনার বাজার খলিফা কান্দি গ্রামের মো. ইয়ার বক্স সরদারের মেয়ে মনি মালা ও জামাল উদ্দিন বেপারীর ২০০৮ সালে বিয়ে হয়। তাদের দুটি ছেলে সন্তান রয়েছে। বিয়ের পর থেকে যৌতুকসহ নানা পারিবারিক বিষয় নিয়ে মনি মালার ওপর শারীরিক ও মানসিক নির্যাতন করতো জসিম বেপারী।গত ৩১ মে (বৃহস্পতিবার) রাতে নড়িয়া পৌরসভার বাসতলা বাসা বাড়িতে তাদের স্বামী-স্ত্রীর মধ্যে ঝগড়া হয়। পরে মনি মালাকে হাত-পা বেঁধে শ্বাসরোধে হত্যা করে খাটের নিচে লুকিয়ে রেখে পালিয়ে যায় জসিম।শুক্রবার সকালে সন্তানরা ঘুম থেকে উঠে মেঝেতে মায়ের মরদেহ পড়ে থাকতে দেখে কান্না শুরু করলে প্রতিবেশীরা পুলিশে খবর দেয়। পরে মরদেহ উদ্ধার করে ময়নাতদন্তের জন্য শরীয়তপুর সদর হাসপাতালে পাঠায়। মনি মালার ভাই জাহাঙ্গীর আলম বাদী হয়ে জসিমের বিরুদ্ধে নড়িয়া থানায় একটি হত্যা মামলা করেন।নড়িয়া থানা পুলিশের ভারপ্রাপ্ত কর্মকর্তা (ওসি) মো. আসলাম উদ্দিন বলেন, মঙ্গলবার জসিম উদ্দিন বেপারীকে নরসিংদীর নারায়ণদী বাজারের একটি দোকান থেকে গ্রেফতার করে পুলিশ। বুধবার নড়িয়া থানায় নিয়ে আসা হয় তাকে। বৃহস্পতিবার তাকে কারাগারে পাঠানো হয়।মো. ছগির হোসেন/এএম/পিআর</body>
</article>
