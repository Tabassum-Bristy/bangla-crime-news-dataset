<article>
  <headline>
ছয় ছাত্র হত্যা : সাক্ষ্য দিলেন চিকিৎসক
</headline>
  <url>https://www.jagonews24.com/law-courts/news/329977</url>
  <published_at>
</published_at>
  <category>খুন</category>
  <body>আমিনবাজারে ছয় ছাত্রকে পিটিয়ে হত্যা মামলার সাক্ষ্য দিলেন সাভার উপজেলা স্বাস্থ্য কমপ্লেক্সের চিকিৎসক ডা. শেফালি ভৌমিক। তিনি ঘটনায় বেঁচে যাওয়া ভিকটিম আল-আমিনের চিকিৎসা করেছিলেন।রোববার ঢাকার দ্বিতীয় অতিরিক্ত জেলা ও দায়রা জজ রফিকুল ইসলামের আদালতে তিনি সাক্ষ্য দেন। এরপর আসামি পক্ষের আইনজীবীরা তাকে জেরা করেন। আদালত পরবর্তী সাক্ষ্য গ্রহণের জন্য ৪ অক্টোবর দিন ধার্য করেন।আদালতে রাষ্ট্রপক্ষের আইনজীবী শাকিলা জিয়াসমিন মিতু জাগো নিউজকে বলেন, ছয় ছাত্র হত্যা মামলায় সাভার উপজেলা স্বাস্থ্য কমপ্লেক্সের চিকিৎসক ডা. শেফালি ভৌমিক সাক্ষ্য দিয়েছেন। ঘটনার পর বেঁচে যাওয়া ভিকটিম আল-আমিনের চিকিৎসা করেছিলেন তিনি।মামলায় ৯২ সাক্ষীর মধ্যে বিভিন্ন সময় ৪৬ জনের সাক্ষ্যগ্রহণ অনুষ্ঠিত হয়েছে।উল্লেখ্য, ২০১১ সালের ১৭ জুলাই শবেবরাতের রাতে আমিনবাজারের বড়দেশি গ্রামের কেবলার চরে ডাকাত সন্দেহে পিটিয়ে হত্যা করা হয় ছয় ছাত্রকে। ঘটনার পর নিহতদের বিরুদ্ধেই ডাকাতির অভিযোগ এনে গ্রামবাসীর পক্ষে সাভার মডেল থানায় মামলা করেন আব্দুল মালেক নামে এক বালু ব্যবসায়ী।অন্যদিকে ছয় কলেজছাত্র হত্যাকাণ্ডে ৬০০ গ্রামবাসীকে আসামি করে হত্যা মামলা করেন পুলিশের উপ-পরিদর্শক আনোয়ার হোসেন।২০১৩ সালের ৭ জানুয়ারি র‌্যাবের অতিরিক্ত পুলিশ সুপার শরীফ উদ্দিন আহমেদ ৬০ জনকে অভিযুক্ত করে আদালতে অভিযোগপত্র জমা দেন।২০১৩ সালের ৮ জুলাই এ মামলার ৬০ আসামির বিরুদ্ধে অভিযোগ গঠন করেন ঢাকার দ্বিতীয় অতিরিক্ত জেলা ও দায়রা জজ মো. হেলালউদ্দিন।জেএ/এএইচ/আইআই</body>
</article>
