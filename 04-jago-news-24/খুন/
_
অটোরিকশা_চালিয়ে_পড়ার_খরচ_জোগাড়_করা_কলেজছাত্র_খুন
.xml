<article>
  <headline>
অটোরিকশা চালিয়ে পড়ার খরচ জোগাড় করা কলেজছাত্র খুন
</headline>
  <url>https://www.jagonews24.com/country/news/342028</url>
  <published_at>
</published_at>
  <category>খুন</category>
  <body>বগুড়ায় শহরের ছিলিমপুর এলাকায় দুর্বৃত্তদের ধারাল অস্ত্রের আঘাতে কলেজছাত্র আল-আমিন (২০) খুন হয়েছেন। শনিবার গভীর রাতে ছিলিমপুর উত্তরপাড়া এলাকার রাস্তার মধ্যে এ ঘটনা ঘটে।নিহত আল আমিন পড়ালেখার পাশাপাশি রাতে অটোরিকশা চালিয়ে পড়ার খরচের টাকা জোগাড় করতেন। তার বাড়ি নন্দীগ্রাম উপজেলার জামরুল গ্রামে।পুলিশ জানায়, আল আমিন বগুড়া সরকারি আজিজুল হক কলেজের সম্মান শ্রেণির ইসলামের ইতিহাস বিভাগের ১ম বর্ষের ছাত্র। ঘটনার পর ভোররাতে বগুড়া সদর থানা পুলিশ নিহত আল আমিনের ছিনতাই হওয়া রিকশা উদ্ধারের পাশাপাশি করিম নামে এক সন্ত্রাসীকে গ্রেফতার করেছে।সদর থানা পুলিশের (ওসি-অপারেশন) আবুল কালাম আজাদ জানান, হত্যকাণ্ডের ঘটনা ও ছিনতাইয়ের সঙ্গে আরও কয়েকজন জড়িত রয়েছে। তাদেরকে চিহ্নিত করে অভিযান চললে। গ্রেফতার হওয়া করিম বগুড়া শহরের মালগ্রাম মধ্যপাড়া এলাকার আব্দুল কুদ্দুসের ছেলে।নিহত আল আমিনের একটি নিজস্ব অটোরিকশা ছিল। যা নিজে চালিয়ে পড়ালেখার খরচ চালাতেন বলে জানিয়েছেন নিহতের খালু নুরুল ইসলাম।বগুড়া পুলিশের সিলিমপুর ফাড়ির টিএসআই আশুতোষ জানান, শনিবার রাতে এক রিকশাচালক সিলিমপুর বাইপাস সড়কের পাশে আল আমিনকে রক্তাক্ত অবস্থায় পড়ে থাকতে দেখে তাকে শহীদ জিয়াউর রহমান মেডিকেল কলেজ হাসপাতালের জরুরি বিভাগে নিয়ে আসে। জরুরি বিভাগের অপারেশন থিয়েটারে চিকিৎসাধীন অবস্থায় তার মৃত্যু হয়। অতিরিক্ত রক্তক্ষরণে তার মৃত্যু হয়েছে বলে চিকিৎসকরা জানিয়েছেন।তিনি জানান, নিহত আল আমিন বগুড়া শহরের খান্দার এলাকায় একটি ছাত্রাবাসে থাকতেন। ময়নাতদন্ত শেষে রোববার তার মরদেহ পরিবারের কাছে হস্তান্তর করা হয়েছে।এএম/আইআই</body>
</article>
