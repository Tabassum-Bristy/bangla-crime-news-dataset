<article>
  <headline>
শ্বশুরবাড়ির সামনে নতুন জামাইয়ের গলাকাটা লাশ
</headline>
  <url>https://www.jagonews24.com/country/news/494222</url>
  <published_at>
</published_at>
  <category>খুন</category>
  <body>গাইবান্ধার পলাশবাড়ীতে শ্বশুরবাড়ির সামনে থেকে মনিরুল ইসলাম (২৫) নামে এক নতুন জামাইয়ের গলাকাটা মরদেহ উদ্ধার করেছে পুলিশ। মঙ্গলবার রাত ২টার দিকে উপজেলার কিশোরগাড়ী ইউনিয়নের উত্তরঝাপর গ্রাম থেকে মরদেহটি উদ্ধার করা হয়।নিহত মনিরুল কিশোরগাড়ী ইউনিয়নের কাশিয়াবাড়ী গ্রামের আসাদুল ইসলামের ছেলে। এ ঘটনায় জিজ্ঞাসাবাদের জন্য মনিরুলের স্ত্রী ও শাশুড়িকে আটক করেছে পুলিশ।মনিরুলের শ্বশুরবাড়ির লোকজনের দাবি, পারিবারিক কলহের জের ধরে মনিরুল নিজেই নিজের গলা কেটে আত্মহত্যা করেছে।পলাশবাড়ী থানা পুলিশের ভারপ্রাপ্ত কর্মকর্তা (ওসি) হিপজুর আলম মুন্সি জানান, চার মাস আগে উত্তরঝাপর গ্রামের তারা মিয়ার মেয়ে তন্নির সঙ্গে মনিরুলের বিয়ে হয়। রাতে মনিরুল উত্তরঝাপর গ্রামে তার শ্বশুরবাড়িতে ছিলেন। রাতে শ্বশুরবাড়ির সামনে মনিরুলের গলাকাটা মরদেহ দেখতে পান স্থানীয়রা। পরে তারা থানায় খবর দিলে পুলিশ গিয়ে মনিরুলের মরদেহ উদ্ধার করে।ওসি বলেন, প্রাথমিকভাবে এটিকে হত্যাকাণ্ড বলে ধারণা করা হচ্ছে। জিজ্ঞাসাবাদের জন্য মনিরুলের স্ত্রী ও শাশুড়িকে আটক করা হয়েছে। তবে এ ঘটনার পর থেকে শ্বশুর তারা মিয়া পলাতক রয়েছেন।আরএআর/জেআইএম</body>
</article>
