<article>
  <headline>
কালীগঞ্জে গুলিতে সাবেক এমপির ছেলে খুন
</headline>
  <url>https://www.jagonews24.com/country/news/315367</url>
  <published_at>
</published_at>
  <category>খুন</category>
  <body>গাজীপুরের কালীগঞ্জে প্রয়াত সাবেক সংসদ সদস্য মোখলেছুর রহমান জিতু মিয়ার ছেলে হাবীবুর রহমান ফয়সাল মিয়াকে (২৬) গুলি করে হত্যা করা হয়েছে। রোববার রাত ১০টার দিকে পৌর এলাকার ভাদগাতী গ্রামে এ ঘটনা ঘটে।ঘটনার পর ঘটনাস্থল পরিদর্শন করেন অতিরিক্ত পুলিশ সুপার (কালীগঞ্জ সার্কেল) পঙ্কজ দত্ত ও কালীগঞ্জ থানা পুলিশের ভারপ্রাপ্ত কর্মকর্তা (ওসি) মো. আলম চাঁদ।স্থানীয় সূত্রে জানা গেছে, আনুমানিক রাত ১০টার দিকে ওই গ্রামের সন্ত্রসী রিমনের (২৮) বাড়ি সংলগ্ন একটি নির্জনস্থানে গুলির শব্দ শুনতে পায় স্থানীয়রা। পরে তারা ছুটে গিয়ে রিমনকে দৌড়ে পালিয়ে যেতে দেখে এবং ওইস্থানে ফয়সালের নিথর দেহ পড়ে থাকতে দেখে। এ সময় স্থানীয়রা তাকে উদ্ধার করে কালীগঞ্জ উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষণা করেন।স্থানীয়রা জানান, রিমন এলাকার একজন চিহ্নিত মাদক ব্যবসায়ী এবং সন্ত্রাসী। তার যন্ত্রণায় এলাকার সাধারণ মানুষ প্রতিনিয়তই আতঙ্কে থাকে। তার বিরুদ্ধে থানায় একাধিক মামলা রয়েছে। কিন্তু তারপরও থানা পুলিশের ধরাছোঁয়ার বাইরে।সন্ত্রাসী রিমন কালীগঞ্জ পৌর এলাকার ভাদগাতী গ্রামের সাইদুল ইসলাম উরফে মোসলে উদ্দিন মাস্টারের ছেলে।কালীগঞ্জ উপজেলা স্বাস্থ্য কমপ্লেক্সের জরুরি বিভাগের চিকিৎসক সুলতান মাহমুদ শিকদার জানান, মৃত অবস্থায় রোগীকে হাসপাতালে আনা হয়েছে। তার বুকের ডান পাশে হাতের নিচে গুলি লেগেছে।কালীগঞ্জ থানা পুলিশের ভারপ্রাপ্ত কর্মকর্তা (ওসি) মো. আলম চাঁদ জানান, কী কারণে ফয়সাল মিয়া খুন হয়েছেন তা এই মুহূর্তে বলা যাচ্ছে না। তবে থানা পুলিশ বিষয়টি খতিয়ে দেখছে এবং সন্ত্রাসী রিমনসহ এই ঘটনার সঙ্গে জড়িতদের আটকে ইতিমধ্যে পুলিশ মাঠে কাজ করছে।উল্লেখ্য, প্রয়াত মোখলেছুর রহমান জিতু মিয়া ১৯৭৩ সালে কালীগঞ্জ সদর ইউনিয়নের চেয়ারম্যান, ১৯৭৯ সালে বাংলাদেশ জাতীয়তাবাদী দল বিএনপি থেকে এবং ১৯৮৮ সালে স্বতন্ত্র পার্টি থেকে সংসদ সদস্য নির্বাচিত হোন।আব্দুর রহমান আরমান/আরএআর/জেআইএম</body>
</article>
