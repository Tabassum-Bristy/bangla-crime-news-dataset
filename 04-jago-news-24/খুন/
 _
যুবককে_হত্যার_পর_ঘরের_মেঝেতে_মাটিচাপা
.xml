<article>
  <headline>
যুবককে হত্যার পর ঘরের মেঝেতে মাটিচাপা
</headline>
  <url>https://www.jagonews24.com/country/news/381910</url>
  <published_at>
 </published_at>
  <category>খুন</category>
  <body>আশুলিয়ায় আফজাল হোসেন নামে এক যুবককে হত্যার ১৫ দিন পর হত্যাকারীর ঘরের মেঝে থেকে মরদেহ উদ্ধার করেছে পুলিশ। সোমবার বিকেলে আশুলিয়ার শিমুলীয়া ইউনিয়নের ঋষিপাড়া এলাকার সনজিৎ মনিদাসের ঘর থেকে মরদেহটি উদ্ধার করা হয়।হত্যার শিকার আফজাল হোসেনের বাড়ি মানিকগঞ্জের ঘিওর উপজেলায়। তিনি পেশায় চাল কলের শ্রমিক ছিলেন। এ ঘটনায় হত্যাকারী সনজিৎ ও দিপা নামে এক নারীকে গ্রেফতার করেছে পুলিশ। দিপার সঙ্গে পরকীয়া প্রেমের জের ধরেই এই হত্যাকাণ্ডটি ঘটেছে বলে জানিয়েছে পুলিশ। দিপা ও হত্যাকারী সনজিৎ একে অপরের আত্মীয়।আশুলিয়া থানা পুলিশের উপ-পরিদর্শক মনিরুজ্জামান জানান, আফজাল ও দিপার পরকীয়া সম্পর্কের বিষয়টি সম্প্রতি দিপার পরিবার জেনে যায়। আফজালের সঙ্গে বিষয়টি মিটিয়ে ফেলার জন্য সনজিৎতের সহযোগিতা চায় দিপা। এ জন্য মানিকগঞ্জ থেকে আফজালকে ১৫দিন আগে আশুলিয়ায় নিজ বাড়িতে ডেকে আনেন সনজিৎ। কথাবার্তার এক পর্যায়ে দুজনের মধ্যে উত্তেজনা দেখা দিলে সনজিৎ আফজালকে হত্যা করে ঘরের মেঝেতে পুঁতে রাখে। এ ঘটনায় ঘিওর থানায় একটি মামলা দায়ের করে আফজালের স্বজনরা। পরে তদন্ত করে ঘটনার রহস্য উন্মোচন করে ঘিওর থানা পুলিশ।আল-মামুন/আরএআর/আইআই</body>
</article>
