<article>
  <headline>
যুবক হত্যায় সেই ইউপি চেয়ারম্যান রিমান্ডে
</headline>
  <url>https://www.jagonews24.com/country/news/490069</url>
  <published_at>
</published_at>
  <category>খুন</category>
  <body>ঝালকাঠির নলছিটি উপজেলার মোল্লারহাট ইউনিয়ন পরিষদের চেয়ারম্যান মো. কবির হোসেন হাওলাদারের তিনদিনের রিমান্ড মঞ্জুর করেছেন আদালত। বুধবার সিনিয়র জুডিশিয়াল ম্যাজিস্ট্রেট এএসএম তারেক শামস এ রিমান্ড মঞ্জুর করেন।এর আগে গত শনিবার দুপুরে সাইদুল ইসলাম তালুকদার (৩৫) নামে এক যুবককে কুপিয়ে হত্যার ঘটনায় তাকে গ্রেফতার করে পুলিশ। ওইদিন রাতে নিহতের বাবা আজিজ তালুকদার বাদী হয়ে ওই ইউপি চেয়ারম্যানকে প্রধান আসামি করে ১৩ জনের বিরুদ্ধে থানায় একটি হত্যা মামলা দায়ের করেন। ওই মামলায় কবির হোসেন হাওলাদারকে গত রোববার সকালে আদালতে হাজির করা হলে তাকে কারাগারে পাঠায় আদালত। এরপর পুলিশ তার ৭ দিনের রিমান্ড চেয়ে বুধবার আদালতে আবেদন করেন।মামলার বিবরণ ও পুলিশের দেয়া তথ্য থেকে জানা গেছে, গত শনিবার (২৩ মার্চ) দুপুরে ভাগিনা রুম্মানকে নিয়ে উপজেলার নাচনমহল বাজার থেকে মোটরসাইকেলযোগে ভারানী নামক এলাকার দিকে যাচ্ছিলেন সাইদুল ইসলাম। পথিমধ্যে নাচনমহল ব্রিজের দক্ষিণ পাশে ইউপি চেয়ারম্যান কবির হোসেন হাওলাদারের নেতৃত্বে একদল অস্ত্রধারী সন্ত্রাসী তার ওপর হামলা চালায়। একপর্যায়ে ধারালো অস্ত্র দিয়ে তাকে এলোপাতাড়ি কুপিয়ে ফেলে রেখে চলে যায় তারা। মামাকে রক্ষায় অস্ত্রধারীদের প্রতিরোধ করতে গেলে ভাগিনা রুম্মানকেও কুপিয়ে আহত করে তারা। এতে ঘটনাস্থল সাইদুল ইসলামের প্রাণ গেলেও রুম্মানকে আহত অবস্থায় উদ্ধার করে ঝালকাঠি সদর হাসপাতালে ভর্তি করেন স্থানীয়রা। অবস্থা আশঙ্কাজনক হওয়ায় ওইদিন বিকেলে তাকে বরিশাল শের-ই বাংলা মেডিকেল কলেজ (শেবাচিম) হাসপাতালে প্রেরণ করা হয়। বর্তমানে সেখানে চিকিৎসাধীন রয়েছেন রুম্মান।এ ঘটনায় ইউপি চেয়ারম্যান মো. কবির হোসেন হাওলাদার, তার দুই ভাই মো. দেলোয়ার হোসেন হাওলাদার ও মোজাম্মেল হোসেন হাওলাদারসহ ১৩ জনের বিরুদ্ধে একটি হত্যা মামলা দায়ের করেন নিহত সাইদুল ইসলামের বাবা মো. আজিজ তালুকদার।নলছিটি থানা পুলিশের ওসি (তদন্ত) আব্দুল হালিম তালুকদার বলেন, সাইদুল হত্যা মামলায় ইউপি চেয়ারম্যান কবির হোসেনের সাতদিনের রিমান্ড চেয়ে আবেদন করা হলে আদালত তিনদিনের রিমান্ড মঞ্জুর করেন। এ মামলার বাকি আসামিদের গ্রেফতারের চেষ্টা চলছে।আতিকুর রহমান/আরএআর/এমএস</body>
</article>
