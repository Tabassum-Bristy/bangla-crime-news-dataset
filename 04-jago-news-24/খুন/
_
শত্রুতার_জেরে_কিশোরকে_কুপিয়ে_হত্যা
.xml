<article>
  <headline>
শত্রুতার জেরে কিশোরকে কুপিয়ে হত্যা
</headline>
  <url>https://www.jagonews24.com/country/news/463869</url>
  <published_at>
</published_at>
  <category>খুন</category>
  <body>আধিপত্য বিস্তার ও পূর্ব শত্রুতার জেরে গাজীপুরের টঙ্গীতে এক কিশোরকে কুপিয়ে হত্যা করেছে প্রতিপক্ষের লোকজন। এ হামলায় আরও ছয় জন আহত হয়েছেন।শনিবার রাতে পূর্ব আরিচপুর এলাকায় এ ঘটনা ঘটে। এ ঘটনায় রাজীব (২০) নামের এক যুবককে আটক করেছে পুলিশ।নিহত হাবিবুর রহমান হাবিব (১৭) স্থানীয় বাসিন্দা আশরাফুল ইসলামের ছেলে। সে কাঠের দোকানের কর্মচারী ছিল।আহতরা হলেন, পূর্ব আরিচপুরের বাসিন্দা মো. হাসান (১৮), মো. মাহফুজ (১৪), রুহান (১৫), জিসান (১৫), ভুইয়া পাড়ার বাসিন্দা মো. সোহেল (১৬) এবং মধুমিতা রোডের হাফেজ আহমেদ বাবু (২৩)।টঙ্গী (পূর্ব) থানার ওসি কামাল হোসেন জানান, আধিপত্য নিয়ে পূর্ব শত্রুতার জেরে টঙ্গীর পূর্ব আরিচপুর জামাইবাজারের নদীবন্দর এলাকায় রাত পৌনে ৯টার দিকে একদল সশস্ত্র সন্ত্রাসী ধারালো অস্ত্র নিয়ে হাসান ও তার লোকজনের ওপর অতর্কিতে হামলা চালায়। পরে এলাকাবাসী আহতদের উদ্ধার করে শহীদ আহসান উল্লাহ মাস্টার জেনারেল হাসপাতালে পাঠায়। তাদের মধ্যে গুরুতর আহত হাসানকে ঢাকা মেডিকেল কলেজ হাসাতালে পাঠানো হয়েছে।এ ঘটনায় পুলিশ রাজীব নামের এক যুবককে আটক করেছে। অন্যদের গ্রেফতারের চেষ্টা চলছে বলে জানান ওসি।এফএ/পিআর</body>
</article>
