<article>
  <headline>
ছাত্রলীগ নেতার ছুরিকাঘাতে স্বেচ্ছাসেবকলীগ নেতা নিহত
</headline>
  <url>https://www.jagonews24.com/country/news/466944</url>
  <published_at>
</published_at>
  <category>খুন</category>
  <body>চট্টগ্রামের পটিয়া উপজেলার কোলাগাঁও এলাকায় ছাত্রলীগ নেতার ছুরিকাঘাতে কোলাগাঁও ইউনিয়ন স্বেচ্ছাসেবক লীগ সভাপতি জামাল উদ্দীন আকবর নিহত হয়েছেন। ওই এলাকায় বিদ্যুৎকেন্দ্র নির্মাণ নিয়ে আওয়ামী লীগের দু’পক্ষের আধিপত্য বিস্তারকে কেন্দ্রে এ ঘটনা ঘটেছে বলে জানা গেছে।সোমবার (৩ ডিসেম্বর) রাত ৮টার দিকে কোলাগাঁও টেক এলাকায় দু’পক্ষের কথাকাটাকাটির একপর্যায়ে ছুরিকাঘাতে আহত হন জামাল উদ্দীন আকবর। পরে চট্টগ্রাম মেডিকেল কলেজ হাসপাতালে তার মৃত্যু হয়।বিষয়টি জাগো নিউজকে নিশ্চিত করেছেন চট্টগ্রাম মেডিকেল কলেজ হাসপাতাল পুলিশ ফাঁড়ির এএসআই আলাউদ্দিন। নিহত জামাল উদ্দীন আকবর স্থানীয় কোলাগাঁও ইউনিয়নের মৃত ইয়াসিন আলীর ছেলে।স্থানীয় সূত্র জানায়, পটিয়ায় বিদ্যুৎকেন্দ্র নির্মাণ নিয়ে আওয়ামী লীগের দু’পক্ষের মধ্যে বিরোধ চলে আসছিল। সোমবার রাত ৮টার দিকে কোলাগাঁও ইউনিয়ন স্বেচ্ছাসেবক লীগ সভাপতি জামাল উদ্দীন আকবর একটি মেজবানের দাওয়াত শেষে বাড়ি ফিরছিলেন। পথে কোলাগাঁও টেক এলাকায় প্রতিপক্ষের লোকদের সঙ্গে তার কথাকাটাকাটি হয়। একপর্যায়ে উপজেলা ছাত্রলীগের সহ-সভাপতি শাহীনুরের ছুরিকাঘাতে গুরুতর আহত হন তিনি।চট্টগ্রাম মেডিকেল কলেজ হাসপাতাল পুলিশ ফাঁড়ির এএসআই আলাউদ্দিন জাগো নিউজকে বলেন, ‘রাত সাড়ে ১০টার দিকে জামাল উদ্দীন আকবর নামে এক ব্যক্তিকে গুরুতর আহত অবস্থায় হাসপাতালে নিয়ে আসা হয়। এ সময় কর্তব্যরত চিকিৎসক তাকে মৃত ঘোষণা করেন। তার পিঠ, অণ্ডকোষ ও হাতে ছুরিকাঘাত করা হয়েছে। নিহতের মরদেহ মর্গে পাঠানো হয়েছে।’আবু আজাদ/বিএ</body>
</article>
