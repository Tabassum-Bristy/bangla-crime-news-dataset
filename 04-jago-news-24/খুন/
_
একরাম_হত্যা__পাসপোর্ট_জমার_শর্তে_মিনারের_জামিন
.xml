<article>
  <headline>
একরাম হত্যা : পাসপোর্ট জমার শর্তে মিনারের জামিন
</headline>
  <url>https://www.jagonews24.com/law-courts/article/361300</url>
  <published_at>
</published_at>
  <category>খুন</category>
  <body>ফেনীর ফুলগাজী উপজেলার চেয়ারম্যান একরাম হত্যা মামলায় বিএনপি নেতা মিনার চৌধুরীর পাসপোর্ট জমা রাখার শর্তে অন্তর্বর্তীকালীন জামিন মঞ্জুর করেছেন হাইকোর্ট। রোববার হাইকোর্টের বিচারপতি এ কে এম মো. আসাদুজ্জামান ও বিচারপতি রাজিক আল জলিলের সমন্বয়ে গঠিত বেঞ্চ এ আদেশ দেন।আদালতে মিনার চৌধুরীর পক্ষে শুনানি করেন আইনজীবী অ্যাডভোকেট মনসুরুল হক চৌধুরী। অপরদিকে রাষ্ট্রপক্ষে ছিলেন অ্যাটর্নি জেনারেল মাহবুবে আলম। সঙ্গে ছিলেন সহকারী অ্যাটর্নি জেনারেল বশির আহমেদ।এর আগেও হাইকোর্টের অপর একটি বেঞ্চ মিনার চৌধুরীকে জামিন মঞ্জুর করেছিল। তবে, এ মামলা ছয় মাসের মধ্যে নিষ্পত্তি না হলে মিনার চৌধুরীর জামিনের বিষয়টি হাইকোর্টকে বিবেচনা করতে পরে (১৯ মার্চ) বলেছিলেন আপিল বিভাগ।সুপ্রিম কোর্টের নির্দেশনা অনুযায়ী বিচারিক (নিম্ন) আদালতে মামলা নিষ্পত্তি না হওয়ায় আবারো জামিন আবেদন করেন মিনার চৌধুরী আইনজীবী। ওই আবেদনের শুনানি নিয়ে হাই কোর্ট জামিন মঞ্জুর করে আদেশ দেন।বশির আহমেদ সাংবাদিকদের বলেন, ‘আদালত শর্তসাপেক্ষে ছয় মাসের জামিন মঞ্জুর করেছে। বিচারিক আদালতে পাসপোর্ট জমা রেখে তাকে জামিনে যেতে হবে।’ এদিকে হাইকোর্টের দেওয়া জামিনের বিরুদ্ধে রাষ্ট্রপক্ষ স্থগিতের জন্য রোববারই আপিল বিভাগে আবেদন করেছে বলে আইনজীবীরা জানান।২০১৪ সালের ২০ মে ফুলগাজী যাওয়ার সময় ফেনী শহরের একাডেমি এলাকায় একরামুলের গাড়িতে গুলি ও পুড়িয়ে হত্যা করা হয়। নিহতের বড় ভাই রেজাউল হক জসিম ওইদিনই ফেনী জেলা তাঁতী দলের আহ্বায়ক মাহাতাব উদ্দিন আহম্মদ চৌধুরীর ওরফে মিনার চৌধুরীর নাম উল্লেখ করে অজ্ঞাতপরিচয় আরও ৩০/৩৫ জনকে আসামি দেখিয়ে ফেনী মডেল থানায় হত্যা মামলা করেন।মামলা হওয়ার পর ওই বছর ২৭ মে গোয়েন্দা পুলিশ ঢাকা থেকে মিনারকে গ্রেফতার করে। একবার কারাগার থেকে তিনি জামিনে মুক্তিও পান। তবে হাজির না দেওয়াই তাকে আবারও আটক করা হয়। অভিযোগ গঠনের মধ্যদিয়ে গত বছরের ১৫ মার্চ এ মামলার ৫৬ আসামির বিচার শুরু করে ফেনী জেলার একটি আদালত।বিচার শুরুর আগেই ২০১৬ সালের ২৪ নভেম্বর মিনার চৌধুরীকে ছয়মাসের অন্তর্বর্তীকালীন জামিন মঞ্জুর করেন বিচারপতি এ কে এম আসাদুজ্জামান ও জাফর আহমেদের সমন্বয়ে গঠিত হাইকোর্টের অপর একটি বেঞ্চ। জামিন মঞ্জুর করার সঙ্গে সঙ্গে তাকে কেন স্থায়ী জামিন দেওয়া হবে না— তা জানতে চেয়ে রুল জারি করা হয়। এর বিরুদ্ধে রাষ্ট্রপক্ষ আপিল বিভাগে আবেদন করার পর গত ১৯ মার্চে তার জামিন বাতিল হয়ে যায়।এফএইচ/একে/জেআইএম</body>
</article>
