<article>
  <headline>
নানাবাড়ি গিয়ে খুন হতে হলো হাসিনাকে
</headline>
  <url>https://www.jagonews24.com/country/news/469451</url>
  <published_at>
</published_at>
  <category>খুন</category>
  <body>রাজশাহীতে হাসিনা খাতুন (১১) নামে এক শিশুর গলাকাটা মরদেহ উদ্ধার করা হয়েছে। রোববার সকালে নগরীর কর্ণহার থানাধীন বারুইপাড়া এলাকায় শিশুটির নানাবাড়ি থেকে মরদেহ উদ্ধার করে পুলিশ।নিহত হাসিনা খাতুন জেলার গোদাগাড়ী উপজেলার রিশিকুল ইউনিয়নের বাইপুর এলাকার হোসেন আলীর মেয়ে। প্রাথমিক সমাপনী পরীক্ষা শেষে বারুইপাড়ায় নানা আকবর আলীর বাড়িতে বেড়াতে আসে সে।রোববার দুপুরের দিকে মরদেহ ময়নাতন্তের জন্য রাজশাহী মেডিকেল কলেজ (রামেক) হাসপাতাল মর্গে নিয়েছে পুলিশ। এ ঘটনায় নিহতের বাবা বাদী হয়ে থানায় হত্যা মামলা দায়ের করেছেন।কর্ণহার থানার ভারপ্রাপ্ত কর্মকর্তা (ওসি) সেলিম বাদশা এ তথ্য নিশ্চিত করে বলেন, রাতে তার নানাবাড়ির লোকজন পাশের বাড়িতে ভক্তিমূলক গান শুনতে গিয়েছিল। ওই সময় শোয়ার ঘরে একা ঘুমিয়েছিল শিশু হাসিনা। ভোররাতে ফিরে এসে বিছানায় তার গলাকাটা মরদেহ দেখতে পান স্বজনরা। খবর পেয়ে রোববার সকাল ৮টার দিকে মরদেহ উদ্ধার করে পুলিশ।ওসি বলেন, নিহতের স্বজনদের ধারণা তাকে ধর্ষণের পর হত্যা করেছে দুর্বৃত্তরা। তবে প্রাথমিকভাবে ধর্ষণের আলামাত মেলেনি। মরদেহ রামেক হাসপাতাল মর্গে নেয়া হয়েছে। ময়নাতদন্ত প্রতিবেদন পেলে বিষয়টি পরিষ্কার হবে।ওসি আরও বলেন, সম্ভাব্য সব বিষয় সামনে রেখে তদন্ত শুরু করেছে পুলিশ। নিহতের বাবা বাদী হয়ে অজ্ঞাতনামা আসামি করে মামলা দায়ের করেছেন। এ নিয়ে আইনত ব্যবস্থা নেয়া হচ্ছে।ফেরদৌস সিদ্দিকী/এফএ/এমএস</body>
</article>
