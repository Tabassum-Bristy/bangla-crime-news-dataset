<article>
  <headline>
ছাত্রীকে উত্ত্যক্তের প্রতিবাদ করায় যুবককে পিটিয়ে হত্যা
</headline>
  <url>https://www.jagonews24.com/country/news/435192</url>
  <published_at>
</published_at>
  <category>খুন</category>
  <body>রাজবাড়ীর গোয়ালন্দ উপজেলার ছোটভাকলা ইউনিয়নে উত্ত্যক্তের প্রতিবাদ করায় রুমন মণ্ডল (১৯) নামের এক যুবককে পিটিয়ে হত্যার অভিযোগ পাওয়া গেছে।এ ঘটনায় অাহত হয়েছেন রুমনের বন্ধু সুমন বেপারী (২০), ইমন গাজী (২০) ও আকাশ খান। আহতদের গোয়ালন্দ উপজেলা স্বাস্থ্য কমপ্লেক্সে ভর্তি করা হয়েছে।শনিবার বিকেল ৫টার দিকে ইউনিয়নের কাটাখালী বাজার এলাকায় এ ঘটনা ঘটে। নিহত রুমন ছোটভাকলা ইউনিয়নের চর অান্দার মানিক এলাকার কালাম মন্ডলের ছেলে।আহত সুমন বেপারী জানান, বরাট ভাকলা স্কুল অ্যান্ড কলেজের অষ্টম শ্রেণির এক ছাত্রীকে কাটাখালী এলাকার রাসেল দীর্ঘদিন ধরে উত্ত্যক্ত করে আসছিল। কয়েকদিন আগে রাসেল ওই স্কুলছাত্রীকে অপহরণের হুমকি দেয়। ওই স্কুলছাত্রী সুমনের ভাগনি হয় বলে রাসেলকে উত্ত্যক্ত করতে নিষেধ করা হয়।এতে রাসেল ক্ষিপ্ত হয়ে সুমনকে কাটাখালী বাজারে আসতে বলে। সুমন ও তার বন্ধুরা কাটাখালী আসলে রাসেলের নেতৃত্বে ৭-৮ জন যুবক তাদেরকে এলোপাতাড়ি কাঠ দিয়ে পেটাতে থাকে। এ সময় রুমানের মাথায় আঘাত লাগে। সঙ্গে সঙ্গে রুমান মাটিতে লুটিয়ে পড়ে। স্থানীয়রা আহতদের উদ্ধার করে গোয়ালন্দ হাসপাতালে পাঠালে জরুরি বিভাগের চিকিৎসক রুমানকে মৃত ঘোষণা করেন।গোয়ালন্দ উপজেলা স্বাস্থ্য কমপ্লেক্সের জরুরি বিভাগের চিকিৎসক নুরুল ইসলাম জানান, হাসপাতালে আনার আগেই রুমানের মৃত্যু হয়েছে। তার মাথার পেছনের দিকে গুরুতর আঘাতের চিহ্ন রয়েছে।ঘটনার সত্যতা নিশ্চিত করে গোয়ালন্দ ঘাট থানা পুলিশের ওসি মীর্জা অাবুল কালাম অাজাদ বলেন, মরদেহ ময়নাতদন্তের জন্য মর্গে পাঠানো হয়েছে। এ ঘটনায় জড়িতদের গ্রেফতারের চেষ্টা চলছে।রুবেলুর রহমান/এএম/জেআইএম</body>
</article>
