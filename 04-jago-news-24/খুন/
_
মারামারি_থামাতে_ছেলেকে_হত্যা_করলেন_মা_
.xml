<article>
  <headline>
মারামারি থামাতে ছেলেকে হত্যা করলেন মা!
</headline>
  <url>https://www.jagonews24.com/country/news/377398</url>
  <published_at>
</published_at>
  <category>খুন</category>
  <body>দুই ছেলের মারামারি থামাতে চুয়াডাঙ্গার আলমডাঙ্গা উপজেলার তিওরবিলা গ্রামে বড় ছেলেকে (৯) গলা টিপে হত্যা করেছেন মা জোসনা খাতুন।গত ৪ মাস আগে নিজ বাড়িতে এ ঘটনা ঘটে। ঘটনার সঙ্গে জড়িত থাকার অভিযোগে রোববার দুপুরে মা জোসনা খাতুনকে (২৮) গ্রেফতার করেছে পুলিশ। নিহত রিয়াদ উপজেলার তিওরবিলা গ্রামের সাবান আলীর ছেলে এবং তিওরবিলা সরকারি প্রাথমিক বিদ্যালয়ের ৩য় শ্রেণির ছাত্র ছিল।আলমডাঙ্গা থানা পুলিশের ওসি আবু জিহাদ মো. ফখরুল আলম খান জানান, গত ২২ জুলাই সকাল সাড়ে ৮টার দিকে রিয়াদ ও তার ছোট ভাই মিরাজ নিজ বাড়িতে মারামারি করছিল।এ সময় তাদের মারামারি থামাতে মা জোসনা খাতুন ক্ষিপ্ত হয়ে রিয়াদকে চড়-থাপ্পড় মারে এবং একপর্যায়ে গলা টিপে হত্যা করে। পরে রিয়াদ বিদ্যুৎস্পৃষ্ট হয়ে মারা গেছে বলে থানায় অপমৃত্যু মামলা করেন বাবা সাবান আলী।পরদিন চুয়াডাঙ্গা সদর হাসপাতালে মরদেহের ময়নাতদন্ত সম্পন্ন হয়। গত ২ নভেম্বর ময়নাতদন্তের রিপোর্ট থানায় এসে পৌঁছায়। ময়নাতদন্ত রিপোর্টে রিয়াদকে শ্বাসরোধ করে হত্যা করার আলামত পাওয়া যায়।এ ঘটনায় রোববার দুপুরে মামলার তদন্তকারী কর্মকর্তা এসআই আকরাম হোসেনের নেতৃত্বে একদল পুলিশ তিওরবিলা থেকে বাবা সাবান আলী মা জোসনা খাতুনকে গ্রেফতার করে থানায় নিয়ে জিজ্ঞাসাবাদ করলে ছেলেকে গলা টিপে হত্যা করার কথা স্বীকার করেন মা।তিনি আরও জানান, বিকেলে স্বামী সাবান আলী বাদী হয়ে স্ত্রী জোসনা খাতুনের নামে ছেলে হত্যার অভিযোগ এনে মামলা করেন। গ্রেফতার জোসনা খাতুনের আগামীকাল সোমবার ৫ দিনের রিমান্ড চেয়ে আদালতে সোপর্দ করা হবে বলেও জানান ওসি।সালাউদ্দিন কাজল/এএম/জেআইএম</body>
</article>
