<article>
  <headline>
চুয়াডাঙ্গায় ভাগিনার ছুরিকাঘাতে মামা খুন
</headline>
  <url>https://www.jagonews24.com/country/news/434012</url>
  <published_at>
</published_at>
  <category>খুন</category>
  <body>চুয়াডাঙ্গার জীবননগর উপজেলার সিংনগর গ্রামে মাদকের টাকা ভাগাভাগি নিয়ে ভাগিনার ছুরিকাঘাতে খুন হয়েছেন মামা সব্দুল হোসেন। এ ঘটনায় ঘাতক ভাগিনা সুজনকে পুলিশ গ্রেফতার করেছে। গ্রামবাসী জানায়, জীবননগর উপজেলার সিংনগর গ্রামের মৃত রমজান আলীর ছেলে চিহ্নিত মাদক ব্যবসায়ী সব্দুল হোসেন (৩২), তার ভাগিনা একই গ্রামের সুজন হোসেন (৩০) ও মহিবুল হক (২৮) শুক্রবার রাত ৩টার দিকে ওই গ্রামের পুরাতন মসজিদের সামনে মাদক ব্যবসার টাকা ভাগাভাগি করছিলেন।এ সময় টাকা ভাগাভাগি নিয়ে তাদের মধ্যে কথা কাটাকাটি হয়। এক পর্যায়ে ভাগিনা সুজন মামা সব্দুলের পেটে ছুরিকাঘাত করে। এতে সব্দুল গুরুতর আহত হলে প্রতিবেশীরা উদ্ধার করে হাসপাতালে নেয়ার পথে তার মৃত্যু হয়। জীবননগর থানার ভারপ্রাপ্ত কর্মকর্তা (ওসি) মো. মাহমুদুর রহমান জানান, এ ঘটনায় থানায় হত্যা মামলা করা হয়েছে। প্রধান আসামি সুজনকে গ্রেফতার করা হয়েছে এবং অন্য আসামিকে গ্রেফতারের চেষ্টা চলছে।সালদ্দীন কাজল/এফএ/এমএস</body>
</article>
