<article>
  <headline>
নিখোঁজের একদিন পর পুকুরে শিশুর মরদেহ, আটক ১
</headline>
  <url>https://www.jagonews24.com/country/news/438577</url>
  <published_at>
</published_at>
  <category>খুন</category>
  <body>দিনাজপুরের ফুলবাড়ীতে নিখোঁজের একদিনপর মীরাজ কাজিম (৫) নামে এক শিশুর মরদেহ পুকুর থেকে উদ্ধার করেছে পুলিশ। এ ঘটনায় জিজ্ঞাসাবাদের জন্য একজনকে আটক করা হয়েছে।সোমবার সকাল ৭টার দিকে উপজেলা এলুয়াড়ী ইউনিয়নের পশ্চিম খাজাপুর গ্রামের একটি পুকুর থেকে ওই শিশুর মরদেহ উদ্ধার করা হয়েছে।নিহত শিশু মীরাজ কাজিম পশ্চিম খাজাপুর গ্রামের মাহাবুব কাজির ছেলে।এ ঘটনায় অতিরিক্ত পুলিশ সুপার (ফুলবাড়ী সার্কেল) রফিকুল ইসলাম ঘটনাস্থল পরিদর্শন করে জিজ্ঞাসাবাদের জন্য মমতাজ উদ্দিন (৫০) নামে এক প্রতিবেশীকে আটক করেছে পুলিশ। আটক মমতাজ উদ্দিন পশ্চিম খাজাপুর গ্রামের মীর উদ্দিনের ছেলে।নিহত শিশু মীরাজ কাজিমের মা উম্মে কুলসুম জানান, আটক মমতাজের বাড়িতে তাদের নিয়মিত যাতায়াত ছিল। গত রোববার দুপুরে তার ছেলেকে খাওয়ানোর পর প্রতিবেশী মমতাজের বাড়িতে রেখে আসেন। এরপর তাকে আর পাওয়া যায়নি। গতকাল প্রতিবেশী মমতাজ উদ্দিনের বাড়ির পাশের পুকুরে শিশুটির মরদেহ পাওয়া গেছে। তিনি জানান, উত্তরাধিকার সূত্রে শক্রতার জের ধরে শিশুটিকে হত্যা করা হয়েছে।একই দাবি করেন নিহত মীরাজের নানা কাছার উদ্দিন।এ বিষয়ে ফুলবাড়ী থানার ওসি শেখ নাসিম হাবিব জানান, প্রাথমিক তদন্তে হত্যাকাণ্ডের আলামত পাওয়া গেছে। শিশুটির শরীরে হুল ও আঘাতের চিহ্নি পাওয়া গেছে। জিজ্ঞাসাবাদের জন্য মমতাজ উদ্দিন নামে একজনকে আটকসহ মরদেহটি উদ্ধার করে ময়না তদন্তের জন্য দিনাজপুর এম আব্দুর রহমান মেডিকেল কলেজ মর্গে পাঠানো হয়েছে।এমদাদুল হক মিলন/আরএ/পিআর</body>
</article>
