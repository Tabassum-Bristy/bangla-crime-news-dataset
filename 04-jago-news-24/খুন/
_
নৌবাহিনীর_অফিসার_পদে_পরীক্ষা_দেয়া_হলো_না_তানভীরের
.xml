<article>
  <headline>
নৌবাহিনীর অফিসার পদে পরীক্ষা দেয়া হলো না তানভীরের
</headline>
  <url>https://www.jagonews24.com/country/news/436454</url>
  <published_at>
</published_at>
  <category>খুন</category>
  <body>কক্সবাজার শহরের দক্ষিণ রুমলিয়ার ছড়ায় দুর্বৃত্তের ছুরিকাঘাতে এএইচএম তানভীর আহমেদ (২৬) নামে এক কলেজ শিক্ষার্থী খুন হয়েছেন। শুক্রবার জুমার নামাজের পর দক্ষিণ রুমালিয়ারছরা আশুঘোনা এলাকায় এ ঘটনা ঘটে।নিহত তানভীর দক্ষিণ রুমালিয়ারছড়া আশুঘোনা এলাকার মোহাম্মদ সোলাইমানের ছেলে ও কক্সবাজার সরকারি কলেজের গণিত বিভাগের শেষ বর্ষের শিক্ষার্থী। আগামী ১০ জুলাই নৌবাহিনীর অফিসার পদে অনুষ্ঠিতব্য পরীক্ষায় তার অংশ নেয়ার কথা ছিল।স্থানীয় সূত্র জানায়, শুক্রবার জুমার নামাজের পরে কক্সবাজার পৌরসভার ৭ নম্বর ওয়ার্ডের কাউন্সিলার প্রার্থী ও বর্তমান কাউন্সিলার আশরাফুল হুদা সিদ্দিকি জামশেদ দক্ষিণ রুমালিয়াছড়া এলাকায় কুশল বিনিময়ে যান। এসময় এলাকার একটি দোকানে বসেছিলেন তানভীরসহ এলাকার আরও বেশ কয়েকজন যুবক। জামশেদ এলাকা ছেড়ে চলে আসার পর দীর্ঘদিন ভাঙ্গা থাকা রাস্তার ইস্যু তুলে দোকানে বসা একদল যুবক জামশেদের নাম ধরে গালিগালাজ করে। এসময় অনুষ্ঠিতব্য ২৫ জুলাইয়ের নির্বাচনে যিনি এলাকার উন্নয়নে কাজ করবেন বলে মনে হয় তাকে ভোট দিতে বলে তানভীর গালিগালাজ না করতে ওইসব যুবকদের নিষেধ করে। এ নিয়ে গালি দেয়া যুবকরা তানভীরের সঙ্গে তর্কে জড়িয়ে পড়ে। এক পর্যায়ে তারা তারভীরকে ছুরিকাঘাত করে বাদশা মিয়া ঘোনা দিয়ে পাহাড়ের দিকে পালিয়ে যায়। স্থানীয়রা তানভীরকে উদ্ধার করে কক্সবাজার সদর হাসপাতালে নিলে চিকিৎসকরা তাকে মৃত ঘোষণা করেন।নাম প্রকাশ না করার শর্তে স্থানীয় একটি সূত্র জানায়, চিহ্নিত অপরাধী বলে পরিচিত আশুঘোনার বশরের ছেলে নেজাম ও জসিম তাদের সাঙ্গপাঙ্গ নিয়েই তানভীরকে ছুরিকাঘাত করে। এলাকার শিক্ষিত ছেলে হিসেবে তানভীর মনে করেছিল তারা তাকে ভুলেও আক্রমণ করবে না।কক্সবাজার সদর মডেল থানা পুলিশের ওসি ফরিদ উদ্দিন খন্দকার তথ্যের সত্যতা নিশ্চিত করে বলেন, শুনেছি এলাকার অনুন্নয়ন ও নির্বাচনী প্রচারণা নিয়ে বাকবিতণ্ডায় এক কলেজ শিক্ষার্থীকে দুর্বৃত্তরা ছুরিকাঘাত করেছে। খবর পেয়ে পুলিশ ঘটনাস্থলে গিয়ে খুনিদের ধরতে অভিযান চালাচ্ছে। নিহত তানভীরের মরদেহ উদ্ধার করে ময়নাতদন্তের জন্য কক্সবাজার সদর হাসপাতাল মর্গে রাখা হয়েছে।সায়ীদ আলমগীর/এমএএস/পিআর</body>
</article>
