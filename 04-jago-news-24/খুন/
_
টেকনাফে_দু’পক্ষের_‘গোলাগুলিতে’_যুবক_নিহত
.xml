<article>
  <headline>
টেকনাফে দু’পক্ষের ‘গোলাগুলিতে’ যুবক নিহত
</headline>
  <url>https://www.jagonews24.com/country/news/494808</url>
  <published_at>
</published_at>
  <category>খুন</category>
  <body>কক্সবাজারের টেকনাফে দু’পক্ষের ‘গোলাগুলিতে’ এক মাদক ব্যবসায়ী নিহত হয়েছেন। এ সময় ঘটনাস্থল থেকে দুটি এলজি, সাত রাউন্ড কার্তুজ, ৯টি খালি খোসা ও দুই হাজার ৪০০ পিস ইয়াবা উদ্ধার করা হয়েছে বলে জানিয়েছে পুলিশ। শনিবার সকালে হোয়াইক্যং ইউনিয়নের কাঞ্জরপাড়া পাহাড়ি এলাকায় এ ঘটনা ঘটে।নিহত সাহাব উদ্দিন (৩২) হোয়াইক্যং ইউনিয়নের কাঞ্জরপাড়া এলাকার আব্দুর রহমানের ছেলে। পুলিশের দাবি তিনি মাদক ব্যবসায়ী। তার বিরুদ্ধে একাধিক মামলা রয়েছে।টেকনাফ মডেল থানার অপারেশন অফিসার ও পুলিশ পরিদর্শক রাকিবুল ইসলাম খান জানিয়েছেন, ভোরে হোয়াইক্যং ইউনিয়নের কাঞ্জরপাড়া এলাকায় মাদক ও সন্ত্রাসী দু’পক্ষের মধ্যে গোলাগুলির ঘটনা ঘটে। খবর পেয়ে টেকনাফ থানা পুলিশের একটি দল দ্রুত ঘটনাস্থলে গেলে অস্ত্রধারীরা ঘটনাস্থল ত্যাগ করে পাহাড়ে ঢুকে পড়ে। পুলিশ স্থানটি তল্লাশি চালিয়ে একজনকে গুলিবিদ্ধ অবস্থায় পায়। ঘটনাস্থল থেকে অস্ত্র ও গোলাবারুদ এবং ইয়াবা উদ্ধার করা হয়। গুলিবিদ্ধ ব্যক্তিকে টেকনাফ হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।ওসি (অপারেশন) রাকিব আরও জানান, গুলিবিদ্ধ মরদেহটি কক্সবাজার মর্গে পাঠানো হয়েছে। এ ঘটনায় পৃথক মামলা হচ্ছে বলে উল্লেখ করেন তিনি।সায়ীদ আলমগীর/এফএ/জেআইএম</body>
</article>
