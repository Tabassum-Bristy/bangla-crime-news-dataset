<article>
  <headline>
পাবনায় মাদক ব্যবসা নিয়ে বিরোধে যুবক খুন
</headline>
  <url>https://www.jagonews24.com/country/news/408301</url>
  <published_at>
</published_at>
  <category>খুন</category>
  <body>মাদক ব্যবসা নিয়ে বিরোধের জেরে পাবনার ছাতিয়ানীতে ফয়সাল হোসেন (৩৫) নামে এক যুবক খুন হয়েছেন। মঙ্গলবার সকালে তার মরদেহ উদ্ধার করেছে পুলিশ। এ ঘটনায় রনি হোসেন (৩০) নামের অপর এক যুবক গুরুতর আহত হয়েছেন। সোমবার দিবাগত রাত ১টার দিকে এ ঘটনা ঘটে।নিহত ফয়সাল পাবনা পৌরসভার ছাতিয়ানী পূর্বপাড়া মহল্লার ফখরুল ইসলামের ছেলে এবং আহত রনি একই এলাকার রইচ উদ্দিনের ছেলে।পুলিশ ও এলাকাবাসী জানায়, মাদক ব্যবসায় আধিপত্য বিস্তার নিয়ে কয়েকদিন ধরে ফয়সাল ও রনির সঙ্গে তাদের সহযোগী অপরপক্ষের লোকজনের বিরোধ চলছিল। এরই জেরে সোমবার রাত ১টার দিকে ছাতিয়ানী পূর্বপাড়া মহল্লায় বাড়ির সামনে রনিকে এবং ফজলে রাব্বী স্কুলমাঠে ফয়সালকে কুপিয়ে আহত করে তাদের সহযোগীরা। খবর পেয়ে রাতেই গুরুতর আহত অবস্থায় রনিকে উদ্ধার করে রাজশাহী মেডিকেল কলেজ হাসপাতালে ভর্তি করে স্থানীয়রা। সে সময় রাতের আঁধারে ফয়সালকে খুঁজে পায়নি স্বজনরা।পাবনা সদর থানার এসআই আব্দুস সালাম জানান, মঙ্গলবার সকালে ফজলে রাব্বী স্কুলমাঠে ফয়সালের মরদেহ পড়ে থাকতে দেখে এলাকাবাসী থানায় খবর দিয়ে পুলিশ গিয়ে মরদেহ উদ্ধার করে ময়নাতদন্তের জন্য মর্গে পাঠায়।এসআই সালাম আরও জানান, নিহত ফয়সাল ও আহত রনি এলাকায় চিহ্নিত মাদক ব্যবসায়ী। মাদক বেচাকেনা নিয়ে বিরোধের জেরে সহযোগীরাই ফয়সালকে খুন করেছে বলে প্রাথমিক তথ্যে জানা গেছে।একে জামান/আরএআর/পিআর</body>
</article>
