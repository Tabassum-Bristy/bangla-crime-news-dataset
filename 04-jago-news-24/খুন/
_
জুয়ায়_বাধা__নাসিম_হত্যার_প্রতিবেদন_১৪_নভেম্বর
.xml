<article>
  <headline>
জুয়ায় বাধা : নাসিম হত্যার প্রতিবেদন ১৪ নভেম্বর
</headline>
  <url>https://www.jagonews24.com/law-courts/news/457231</url>
  <published_at>
</published_at>
  <category>খুন</category>
  <body>রাজধানীর বাড্ডায় বিপিএল খেলা ঘিরে চলা জুয়ায় বাধা দেয়ায় বিশ্ববিদ্যালয়ছাত্র নাসিম হত্যা মামলার তদন্ত প্রতিবেদন দাখিলের জন্য ১৪ নভেম্বর দিন ধার্য করেছেন আদালত।সোমবার (১৫ অক্টোবর) মামলার তদন্ত প্রতিবেদন দাখিলের দিন ধার্য ছিল। কিন্তু মামলার তদন্তকারী সংস্থা প্রতিবেদন দাখিল না করায় ঢাকা মহানগর হাকিম হাবীবুর রহমান চৌধুরী নতুন এ দিন ধার্য করেন।২০১৭ সালের ৬ নভেম্বর রাজধানীর বাড্ডা থানাধীন পোস্ট অফিস গলির ৩৭৫ নম্বর দাগের ৪ নম্বর নিজ বাসার সামনে নাসিম আহমেদ এমাজউদ্দিনের (২৪) গলায় ও কোমরে ছুরিকাঘাত করা হয়। পরে স্থানীয়দের সহযোগিতায় তাকে ঢাকা মেডিকেল কলেজ (ঢামেক) হাসপাতালে নেয়া হলে কর্তব্যরত চিকিৎসক মৃত ঘোষণা করেন।নাসিমের ছোট ভাই ইম্পেরিয়াল কলেজের দ্বাদশ শ্রেণির ছাত্র নাবিল আহমেদ জানান, বিপিএল খেলা নিয়ে বোর্ড (ক্যারাম বোর্ড) ঘরে জুয়ার আসর চলছিল। সেখানে সন্ধ্যার পর ক্যারাম খেলতেন নাসিম। ক্যারাম খেলতে গিয়ে নাসিম দেখেন বিপিএলের ম্যাচ নিয়ে মোটা অঙ্কের জুয়া চলছিল। এতে বাধা দেন তিনি। বাধার মুখে রমজান আলী, আসিফ, রশিদ, শহীদুল ও রফিক নামে স্থানীয় কয়েকজনের সঙ্গে বাকবিতণ্ডা হয় নাসিমের। এ ঘটনায় হাতাহাতি পর্যন্ত গড়ায়। পরে নিজ বাসার সামনে ছুরিকাঘাতে নিহত হন নাসিম।এ ঘটনায় রাতেই বাড্ডা থানায় হত্যা মামলা দায়ের করেন নাসিমের বাবা আলী আহমেদ সাইফ উদ্দীন। মামলা নম্বর ৭। মামলায় তিনজনের নাম উল্লেখ করা হয়।জেএ/এনডিএস/জেআইএম</body>
</article>
