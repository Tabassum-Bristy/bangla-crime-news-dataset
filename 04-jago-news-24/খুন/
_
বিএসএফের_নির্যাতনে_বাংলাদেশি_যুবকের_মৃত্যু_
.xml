<article>
  <headline>
বিএসএফের নির্যাতনে বাংলাদেশি যুবকের মৃত্যু!
</headline>
  <url>https://www.jagonews24.com/country/news/499371</url>
  <published_at>
</published_at>
  <category>খুন</category>
  <body>সাতক্ষীরার কুশখালী সীমান্তের বিপরীতে ভারতের দুদলিতে এক বাংলাদেশি যুবককে নির্যাতন করে হত্যার অভিযোগ উঠেছে বিএসএফের বিরুদ্ধে। শুক্রবার মধ্যরাতে নির্যাতনের পর তাকে সাতক্ষীরার কুশখালি সীমান্তের ছয়ঘরিয়া এলাকায় রেখে যাওয়া হয়। পরে হাসপাতালে নেয়া হলে চিকিৎসক মৃত ঘোষণা করেন।নিহত যুবকের নাম কবিরুল ইসলাম (৩২)। তিনি সাতক্ষীরা সদর উপজেলার ছয়ঘরিয়া গ্রামের আজিজ মোল্লার ছেলে।নিহত কবিরুলের মামা ফারুক হোসেন জানান, তার ভাগ্নে বাড়ির কাউকে কিছু না বলে শুক্রবার রাতে কুশখালি সীমান্তের বিপরীতে ভারতের দুদলি এলাকায় যায়। সেখান থেকে ভারতীয় চা পাতাসহ অন্যান্য চোরাচালান সামগ্রী নিয়ে আসার সময় বিএসএফের নজরে পড়ে। বিএসএফ তাকে মারপিট করে। পরে তার মুখে পেট্রল ঢেলে দেয়। এ ঘটনায় গুরুতর অসুস্থ হয়ে পড়লে তাকে বাংলাদেশ সীমান্তে রেখে যাওয়া হয়। পরে তাকে অসুস্থ অবস্থায় বাড়িতে নেয়া হয়। কিন্তু রাত ১২টার দিকে সাতক্ষীরা সদর হাসপাতালে নেয়া হলে চিকিৎসক তাকে মৃত ঘোষণা করেন।কুশখালি ইউপি চেয়ারম্যান শফিকুল ইসলাম শ্যামল জানান, কবিরুল চা পাতা আনতে ভারতে গিয়েছিল। বিএসএফ তাকে নির্মমভাবে পিটিয়ে আহত করে পরে মুখে পেট্রল ঢেলে দেয়।সাতক্ষীরা সদর থানা পুলিশের ওসি মোস্তাফিজুর রহমান বলেন, তার দেহে নির্যাতনের চিহ্ন পাওয়া গেছে। মুখে পেট্রল ঢেলে দেয়ার বিষয়টি মেডিকেল রিপোর্ট ছাড়া নিশ্চিত করে বলা সম্ভব নয়। মরদেহ ময়নাতদন্ত করা হবে।এদিকে জানতে চাইলে বিজিবির কুশখালি বিওপির নায়েক সুবেদার আরিফ বলেন, এমন কোনো ঘাটনা সম্পর্কে আমার জানা নেই।তবে বিজিবির ৩৩ ব্যাটালিয়ন অধিনায়ক লে. কর্নেল গোলাম মহিউদ্দিন খন্দকার জানান, ঘটনাটি আমিও শুনেছি। হাসপাতালে লোক পাঠিয়েছি। তবে বিএসএফ যে তাকে মেরে ফেলেছে এমন কোনো তথ্য আমরা এখনও পাইনি। বিএসএফ কোনো বাংলাদেশি ধরেনি বলে আমাদের জানিয়েছে।আকরামুল ইসলাম/এফএ/জেআইএম</body>
</article>
