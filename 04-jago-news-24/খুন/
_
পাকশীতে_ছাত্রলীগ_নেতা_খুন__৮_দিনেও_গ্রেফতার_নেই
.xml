<article>
  <headline>
পাকশীতে ছাত্রলীগ নেতা খুন : ৮ দিনেও গ্রেফতার নেই
</headline>
  <url>https://www.jagonews24.com/country/news/420408</url>
  <published_at>
</published_at>
  <category>খুন</category>
  <body>পাবনার পাকশীর আলোচিত ছাত্রলীগ নেতা পিন্টু হত্যার ৮ দিন অতিবাহিত হলেও এখনও কাউকে গ্রেফতার করতে পারেনি পুলিশ।গত ২ এপ্রিল প্রতিপক্ষের গুলি ও ছুরিকাঘাতে ঈশ্বরদী উপজেলার পাকশী ইউনিয়ন ছাত্রলীগ সভাপতি সদরুল আলম ওরফে পিন্টু খুন হন। পিন্টু হত্যা মামলায় আসামি গ্রেফতার না হওয়ায় নিহতের পরিবারের সদস্যদের মধ্যে ক্ষোভের সৃষ্টি হয়েছে।পিন্টু নিহত হওয়ার পর গত সোমবার (০২ এপ্রিল) রাতে পিন্টুর বাবা আব্দুল আজাদ বাদী হয়ে ঈশ্বরদী থানায় একটি হত্যা মামলা করেন। সৌরভ হাসান ওরফে হাতকাটা টুনটুনিকে প্রধান আসামি করে নামীয় ৯ জন ও অজ্ঞাতনামা আরও ৫ জনসহ ১৪ জনকে আসামি করে ঈশ্বরদী থানায় এ হত্যা মামলা করা হয়।পিন্টুর বাবা আব্দুল আজাদ আক্ষেপ করে বলেন, আমার ছেলেকে যারা গুলি করে হত্যা করেছে পুলিশ এখনও তাদের কাউকে গ্রেফতার করতে পারেনি। আমি আমার ছেলে পিন্টু হত্যায় জড়িতদের গ্রেফতার করে দৃষ্টান্তমূলক শাস্তি দাবি করছি।ঈশ্বরদী থানা পুলিশের ওসি আজিম উদ্দিন বলেন, পিন্টু হত্যা মামলার নামীয় আসামিদের গ্রেফতারের জন্য পুলিশ তৎপর রয়েছে। আসামিদের গ্রেফতারে সব ধরনের কাজ করছে পুলিশ। এ মামলায় গ্রেফতার এড়িয়ে পুলিশের চোখ ফাঁকি দিয়ে কেউ টিকে থাকতে পারবে না।আলাউদ্দিন আহমেদ/এএম/এমএস</body>
</article>
