<article>
  <headline>
‘সিনিয়র-জুনিয়র’ দ্বন্দ্বে কিশোর খুন
</headline>
  <url>https://www.jagonews24.com/country/news/337687</url>
  <published_at>
</published_at>
  <category>খুন</category>
  <body>সাভারের আশুলিয়ায় কিশোরদের দ্বন্দ্বে অপর এক কিশোর নিহত হয়েছে। শুক্রবার দিবাগত রাত ২টায় আশুলিয়ার পলাশবাড়ি পশ্চিম পাড়া এলাকার একটি মাঠে তাকে ছুরিকাঘাত করা হয়। পরে এনাম মেডিকেল কলেজ হাসপাতালে তার মৃত্যু হয়। এঘটনায় শনিবার সকালে ছয় কিশোরকে গ্রেফতার করেছে পুলিশ।নিহত কিশোরের নাম আলামিন শেখ (১৪)। সে মানিকগঞ্জের দৌলতপুর থানা চরকাটারি গ্রামের আইয়ুব আলীর ছেলে। আশুলিয়ার পলাশবাড়িতে বাবা মায়ের সঙ্গে বসবাস করতো নিহত আলামিন। সে আশুলিয়ায় স্থানীয় মন্ডল ইন্টারন্যাশনাল স্কুল অ্যান্ড কলেজের ৬ষ্ঠ শ্রেণির শিক্ষার্থী ছিলন।নিহতের বাবা আইয়ুব আলী জানান, আলামিন রাতে কিছু না বলে বাসা থেকে বের হয়ে যায়। রাত ১০টার দিকে ইমরুল নামে এক সহপাঠী আলামিনের অসুস্থতার খবর দেয়। তারাই তাকে আশুলিয়ার গণস্বাস্থ্য কেন্দ্রে ভর্তি করে। সেখানে গিয়ে আলামিনকে গুরুতর অবস্থায় দেখে সাভারের এনাম মেডিকেল কলেজ হাসপাতালে নিয়ে যাওয়া হলে কর্তব্যরত চিকিৎসক তাকে মৃত ঘোষণা করেন।আশুলিয়া থানার ভারপ্রাপ্ত কর্মকর্তা (ওসি) আব্দুল আউয়াল ঘটনার সত্যতা নিশ্চিত করে জানান, আটকদের জিঙ্গাসাবাদ করে জানা গেছে যে নিহত কিশোর এবং আটকদের মধ্যে সিনিয়র জুনিয়র মেনে চলার বিষয়ে বেশ কিছুদিন ধরে দ্বন্দ্ব চলছিল। এ ঘটনা নিয়ে কিশোরদের মধ্যে শুক্রবার বিকেলে এক দফা এবং রাতে আরও এক দফা মারামারি হয়। দ্বিতীয় দফায় আলামিন গুরতর আহত এবং পরে মারা যায়। এ ঘটনায় নিহতের বাবা বাদী হয়ে আশুলিয়া থানায় হত্যা মামলা দায়ের করেছেন।আল-মামুন/এফএ/এমএস</body>
</article>
