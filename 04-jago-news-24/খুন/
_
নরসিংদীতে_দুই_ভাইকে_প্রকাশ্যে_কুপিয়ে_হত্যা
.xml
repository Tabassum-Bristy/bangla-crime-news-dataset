<article>
  <headline>
নরসিংদীতে দুই ভাইকে প্রকাশ্যে কুপিয়ে হত্যা
</headline>
  <url>https://www.jagonews24.com/country/news/453505</url>
  <published_at>
</published_at>
  <category>খুন</category>
  <body>নরসিংদীতে মাদক ব্যবসাকে কেন্দ্র করে দুই ভাইকে প্রকাশ্যে কুপিয়ে হত্যা করেছে প্রতিপক্ষের লোকজন। বুধবার বিকেল সাড়ে ৫টার দিকে সদর উপজেলার দুর্গম চরাঞ্চল নজরপুর ইউনিয়নের জামালিয়া কান্দি গ্রামে এ ঘটনা ঘটে।নিহতরা হলেন- জামালিয়াকান্দি গ্রামের কবির মিয়ার ছেলে খলিল মিয়া (২৫) ও অলিউল্লাহ (২০)।পুলিশ ও এলাকাবাসী সূত্রে জানা যায়, নরসিংদীর দুর্গম চরাঞ্চল নজরপুর ইউনিয়নের জামালিয়া কান্দি গ্রামে মাদক ব্যবসাকে কেন্দ্র করে নিহতদের সঙ্গে তাদের চাচাতো মামা রাশেদের দ্বন্দ্ব ছিল। এরই মধ্যে একটি মামলায় জেল খেটেছেন নিহত খলিল মিয়া। গত রোববার জামিনে বের হয়ে বুধবার দুপুরে খলিল ও তার ভাই অলিউল্লাহ রাশেদকে বাড়িতে গিয়ে মারপিট করেন। এতে ক্ষিপ্ত হয়ে রাশেদ ও তার ভাই খোরশেদ তাদের ওপর হামলা চালান। এ সময় তারা দুই ভাইকে কুপিয়ে হত্যা করেন।নজরপুর ইউনিয়নের চেয়ারম্যান বাদল সরকার জানান, কবির মিয়া তার দুই ছেলেকে কুপিয়ে হত্যা করা হয়েছে বলে জানিয়েছেন। তাকে দ্রুত পুলিশের খবর দিতে বলা হয়েছে।নরসিংদী সদর মডেল থানা পুলিশের ভারপ্রাপ্ত কর্মকর্তা (ওসি) সৈয়দুজ্জামান বলেন, নিহত খলিলের বিরুদ্ধে পাঁচটি ও তার ভাইয়ের বিরুদ্ধে একটি মামলা রয়েছে। নিহতদের মরদেহ উদ্ধার করতে পুলিশ ঘটনাস্থলে গেছে।সঞ্জিত সাহা/আরএআর/জেআইএম</body>
</article>
