<article>
  <headline>
স্বর্ণের দুলে মিলল খুনির পরিচয়
</headline>
  <url>https://www.jagonews24.com/country/news/460050</url>
  <published_at>
</published_at>
  <category>খুন</category>
  <body>পটুয়াখালীর বাউফল উপজেলায় সাফিয়া বেগম (৬৫) নামের এক বৃদ্ধা খুনের রহস্য উদঘাটন করেছে পুলিশ। এ ঘটনায় জড়িত বৃদ্ধার নাতি আ. মান্নান ওরফে মান্না ওরফে মেহেদী হাসান মান্নাকে (১৮) গ্রেফতার করা হয়েছে।গ্রেফতার মান্না নানি হত্যার বিষয়টি স্বীকার করেছেন। সোমবার দুপুরে পুলিশ সুপারের কার্যালয়ে এক প্রেস ব্রিফিংয়ে এসব তথ্য জানান পটুয়াখালীর পুলিশ সুপার মো. মইনুল হাসান।তিনি বলেন, মামাতো ভাই মো. আমিনুলের সঙ্গে প্রায় ১৫-২০ দিন আগে মান্নার ঝগড়া হয়। একপর্যায়ে মান্নাকে ইট দিয়ে আঘাত করে আমিনুল। এ নিয়ে নানির কাছে অভিযোগ করে মান্না। এ সময় নানি তাকে ভয়ভীতি দেখান।গতকাল রোববার সকাল ১০টার দিয়ে এই নিয়ে তাদের মধ্যে কথা কাটাকাটি হয়। একপর্যায়ে ইট দিয়ে নানি সাফিয়া বেগমের মাথায় আঘাত করে মান্না। নানির মৃত্যু নিশ্চিত হওয়ার পর কানের স্বর্ণের দুটি দুল খুলে নিয়ে যায় মান্না। পরে সেই স্বর্ণের দুল চাচাতো ভাই বাবুকে বিক্রির জন্য দেয়া হয়। বাবু কানের দুল দুটি কালাইয়া বাজারে পূর্বপরিচিত নাসিরের সহায়তায় নারায়ণ চন্দ্র মন্ডলের স্বর্ণের দোকানে ২৩০০ টাকায় বিক্রি করে। সেই স্বর্ণের দুলের সন্ধান করতে গিয়ে মেলে খুনির পরিচয়। রোববার রাতে এ ঘটনায় জড়িত মান্নাকে গ্রেফতার কর হয়। এ সময় স্বর্ণের দুল বিক্রির এক হাজার টাকা এবং কানের দুল উদ্ধারসহ রক্তমাখা ইট জব্দ করা হয়।পুলিশ সুপার মো. মইনুল হাসান আরও বলেন, হত্যাকাণ্ডের একদিনের মধ্যে এ ঘটনায় জড়িত ব্যক্তিকে ধরতে সক্ষম হয়েছি আমরা। এর সঙ্গে আরও কেউ জড়িত থাকলে তাকেও আইনের আওতায় আনা হবে। গ্রেফতার মান্নাকে আদালতে চালান দেয়া হয়েছে। এ ঘটনায় মামলা হয়েছে। বিষয়টি নিয়ে আরও তদন্ত চলছে।মহিব্বুল্লাহ চৌধুরী/এএম/আরআইপি</body>
</article>
