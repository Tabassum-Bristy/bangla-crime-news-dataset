<article>
  <headline>
টেকনোক্র্যাট ৪ মন্ত্রীকে অব্যাহতি
</headline>
  <url>https://www.jagonews24.com/politics/news/468125</url>
  <published_at>
</published_at>
  <category>খুন</category>
  <body>নির্বাচনকালীন মন্ত্রিসভা গঠনে পদত্যাগপত্র জমা দেয়ার এক মাসেরও বেশি সময় পর চার টেকনোক্র্যাট মন্ত্রীকে অব্যাহতি দেয়া হলো।ধর্ম বিষয়ক মন্ত্রী মতিউর রহমান, প্রবাসী কল্যাণ ও বৈদেশিক কর্মসংস্থান মন্ত্রী নুরুল ইসলাম বিএসসি, বিজ্ঞান ও প্রযুক্তি মন্ত্রী ইয়াফেস ওসমান এবং ডাক, টেলিযোগাযোগ ও তথ্যপ্রযুক্তি মন্ত্রী মোস্তাফা জব্বারকে অব্যাহতি দিয়ে রোববার প্রজ্ঞাপন জারি করেছে মন্ত্রিপরিষদ বিভাগ।রাত সাড়ে ৮টার দিকে মন্ত্রিপরিষদ সচিব মোহাম্মদ শফিউল আলম জাগো নিউজকে বলেন, ‘মাননীয় চার মন্ত্রীর পদত্যাগপত্র মহামান্য রাষ্ট্রপতি গ্রহণ করেছেন। এরপর পদত্যাগপত্র গ্রহণ করে প্রজ্ঞাপন জারি করা হয়েছে। প্রজ্ঞাপন ওয়েবসাইটে দেয়ার প্রক্রিয়া চলছে।’চার মন্ত্রীর পদত্যাগ সোমবার (১০ ডি‌সেম্বর) থে‌কে কার্যকর হ‌বে।গত ৬ নভেম্বর মন্ত্রিসভা বৈঠকে প্রধানমন্ত্রী শেখ হাসিনা টেকনোক্র্যাট (সংসদ সদস্য না হয়েও বিশেষ বিবেচনায় মন্ত্রী) মন্ত্রীদের পদত্যাগের নির্দেশ দেন। ওইদিনই বিকেল থেকে সন্ধ্যার মধ্যে চার মন্ত্রী মন্ত্রিপরিষদ বিভাগে পদত্যাগপত্র জমা দেন।পদত্যাগপত্র জমা দেয়ার পর তারা আর দায়িত্বে নেই বলে ধরে নিয়েছিলেন এই চার মন্ত্রী। কিন্তু পদত্যাগপত্র গ্রহণ করে প্রজ্ঞাপন জারি না হওয়া পর্যন্ত প্রধানমন্ত্রীর তাদের কার্যক্রম চালিয়ে যাওয়ার নির্দেশ দেন।মন্ত্রিপরিষদ বিভাগ থেকে জানা গেছে, চট্টগ্রামে তিনদিনের সফর শেষে রোববার সন্ধ্যা ৬ টার দিকে রাষ্ট্রপতি বঙ্গভবনে ফেরেন। তবে সন্ধ্যার আগে থেকেই মন্ত্রিপরিষদ বিভাগের যুগ্মসচিব (বিধি ও সেবা) সফিউল আজিম বঙ্গভবনে গিয়ে অপেক্ষা করতে থাকেন। রাষ্ট্রপতি ফাইল অনুমোদন করলে ওই যুগ্মসচিব ফাইলসহ মন্ত্রিপরিষদ সচিবের বাড়িতে চলে যান।এই চারজনের পদত্যাগের পর বর্তমানে মন্ত্রিসভায় প্রধানমন্ত্রী ছাড়া ২৯ জন মন্ত্রী, ১৭ জন প্রতিমন্ত্রী, দুইজন উপমন্ত্রী রয়েছেন।আগামী ৩০ ডিসেম্বর দেশে একাদশ জাতীয় সংসদ নির্বাচন অনুষ্ঠিত হবে। গত ৩ ডিসেম্বর বর্তমান সরকারের শেষ মন্ত্রিসভা বৈঠক অনুষ্ঠিত হয়েছে।আরএমএম/এসএইচএস/জেআইএম</body>
</article>
