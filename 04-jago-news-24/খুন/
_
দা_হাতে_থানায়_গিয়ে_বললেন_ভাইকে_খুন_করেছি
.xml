<article>
  <headline>
দা হাতে থানায় গিয়ে বললেন ভাইকে খুন করেছি
</headline>
  <url>https://www.jagonews24.com/country/news/462514</url>
  <published_at>
</published_at>
  <category>খুন</category>
  <body>আশুলিয়ায় জমি নিয়ে বিরোধের জের ধরে আপন বড় ভাইকে ঘুমন্ত অবস্থায় গলাকেটে হত্যা করেছেন ছোট ভাই। হত্যার পর নিজেই অস্ত্র হাতে থানায় আত্মসমর্পণ করেছেন তিনি।শনিবার রাত ১১টার দিকে আশুলিয়া থানার ধামসোনা ইউনিয়নের কাইচাবাড়ি গ্রামে ফজল মিয়ার বাড়ি থেকে মরদেহটি উদ্ধার করে পুলিশ।নিহত আবু তাহের ও হত্যাকারী জাহিদ হোসেন ফজল মিয়ার ছেলে।নিহতের বোন হাসিনা বেগম জানান, দীর্ঘদিন ধরে বড় ভাই আবু তাহেরের সঙ্গে মেজ ভাই জাহিদের জমি নিয়ে ঝামেলা চলছিল। এ নিয়ে তাদের মধ্যে একাধিকবার সংঘাতও হয়। শনিবার রাত ৯টার দিকে বড় ভাই আবু তাহের তার ঘরে ঘুমিয়েছিলেন। এই সুযোগে দা দিয়ে আবু তাহেরকে গলাকেটে হত্যা করে জাহিদ।আশুলিয়া থানার উপ-পরিদর্শক সহিদুল ইসলাম জানান, রাত সাড়ে ৯টার দিকে ধারালো দা হাতে এক ব্যক্তি থানায় উপস্থিত হয়ে জানায় সে তার ভাইকে হত্যা করেছে। পরে পুলিশ ঘটনাস্থলে গিয়ে রক্তাক্ত মরদেহ উদ্ধার করে।তিনি আরও বলেন, হত্যাকারী ভাইকে গ্রেফতার দেখানো হয়েছে। জমির ভাগবাটোয়ারা নিয়ে হত্যাকাণ্ডটি ঘটিয়েছে বলে স্বীকার করেছেন হত্যাকারী জাহিদ।আল-মামুন/এফএ/এমএস</body>
</article>
