<article>
  <headline>
মাকে খুন করে বস্তাবন্দি মরদেহে আগুন লাগিয়ে দিল ছেলে
</headline>
  <url>https://www.jagonews24.com/international/news/469826</url>
  <published_at>
</published_at>
  <category>খুন</category>
  <body>সম্পত্তি নিয়ে ঝামেলার জেরে মাকে খুন। এখানেও শেষ নয়, খুন করে দেহ বস্তায় ভরে তিন কিলোমিটার পথ টেনে নিয়ে যায় ছেলে। প্রমাণ লোপাটের জন্য কেরোসিন তেল ঢেলে দেহ পুড়িয়ে ফেলারও চেষ্টা করে সে। এমন ঘটনায় গ্রেফতার করা হয়েছে অভিযুক্ত ছেলে সত্যেন বিশ্বাসকে। ঘটনা ভারতের নদিয়ার শান্তিপুর থানার করমচাপুর এলাকার।পুলিশের উদ্ধৃতি দিয়ে ভারতীয় গণমাধ্যমের খবরে বলা হয়েছে, বসতবাড়ির পাঁচ কাঠা জমি নিয়ে মা তরুবালা বিশ্বাস ও ছোট ছেলের মধ্যে বচসা শুরু হয়। পরিস্থিতি ক্রমেই উত্তপ্ত হয়ে ওঠে। মেজাজ হারিয়ে একপর্যায়ে মাকে গলা টিপে হত্যা করে ছেলে সত্যেন। সন্তানের হাতেই মৃত্যু হয় জন্মদাত্রীর। এরপর মৃতদেহ বস্তাবন্দি করে প্রায় তিন কিলোমিটার পথ টানতে টানতে নিয়ে যায় সত্যেন। এরপর রাতে আমবাগানে বস্তাবন্দি মৃতদেহে আগুন লাগিয়ে দেয় সে। ঘটনার পর থেকেই পলাতক ছিল সত্যেন।গত ১ ডিসেম্বর সকালে আমবাগান থেকে বছর পঁচাত্তরের বৃদ্ধা তরুবালা বিশ্বাসের অগ্নিদগ্ধ দেহ উদ্ধার হয়। স্থানীয়রাই এরপর শান্তিপুর থানায় অভিযোগ দায়ের করেন। সেই অভিযোগের ভিত্তিতেই তদন্তে নামে পুলিশ। তারপরই গ্রেফতার করা হয় অভিযুক্ত সত্যেনকে।আদালতে পেশ করার পর তাকে নিজেদের হেফাজতে পেয়েছে পুলিশ। জেরায় নিজের অপরাধ শিকার করে পুলিশকে সত্যেন জানায়, ৩০ নভেম্বর বচসার পর রাতে মায়ের ঘরে ঢুকে তাকে গলা টিপে খুন করে সে।এসআর/জেআইএম</body>
</article>
