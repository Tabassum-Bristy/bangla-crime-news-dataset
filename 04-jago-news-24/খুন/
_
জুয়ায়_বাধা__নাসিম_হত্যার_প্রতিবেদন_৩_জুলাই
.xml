<article>
  <headline>
জুয়ায় বাধা : নাসিম হত্যার প্রতিবেদন ৩ জুলাই
</headline>
  <url>https://www.jagonews24.com/law-courts/news/429364</url>
  <published_at>
</published_at>
  <category>খুন</category>
  <body>রাজধানীর বাড্ডায় ক্রিকেট খেলা (বিপিএল টুর্নামেন্ট) নিয়ে চলা জুয়ায় বাধা দেয়ায় ছুরিকাঘাতে বিশ্ববিদ্যালয় ছাত্র নাসিম আহমেদ এমাজউদ্দিন (২৪) হত্যা মামলার তদন্ত প্রতিবেদন দাখিলের জন্য ৩ জুলাই দিন ধার্য করেছেন আদালত।আজ বৃহস্পতিবার (২৪ মে) মামলার তদন্ত প্রতিবেদন দাখিলের দিন ধার্য ছিল। তবে মামলার তদন্তকারী সংস্থা প্রতিবেদন দাখিল না করায় ঢাকা মহানগর হাকিম আমিরুল হায়দার চৌধুরী নতুন এ দিন ধার্য করেন।উল্লেখ্য, গত বছরের ৬ নভেম্বর রাজধানীর বাড্ডা থানাধীন পোস্ট অফিসের গলির ৩৭৫ নং দাগের ৪ নং নিজ বাসার সামনে নাসিমের গলায় ও কোমরের ৩ স্থানে ছুরিকাঘাত করা হয়। পরে স্থানীয়দের সহযোগিতায় ঢাকা মেডিকেল কলেজ (ঢামেক) হাসপাতালে নেয়া হলে সেখানে কর্তব্যরত চিকিৎসক তাকে মৃত ঘোষণা করেন।নিহতের ছোট ভাই ইম্পেরিয়াল কলেজের দ্বাদশ শ্রেণির ছাত্র নাবিল আহমেদ জানান, বিপিএল খেলা নিয়ে বোর্ড (ক্যারাম বোর্ড) ঘরে জুয়ার আসর চলছিল। সেখানে সন্ধ্যার পর ক্যারাম খেলতেন তার ভাই নাসিম। ক্যারাম খেলতে গিয়ে নাসিম দেখেন বিপিএলের ম্যাচ নিয়ে মোটা অংকের জুয়া চলছিল। এতে বাধা দেন তিনি। বাধার মুখে রমজান আলী, আসিফ, রশিদ, শহীদুল ও রফিক নামে স্থানীয়দের সঙ্গে বাগবিতণ্ডা হয় নাসিমের। ঘটনা হাতাহাতি পর্যন্ত গড়ায়। পরে নিজ বাসার সামনে ছুরিকাঘাতে নিহত হন নাসিম।ওই ঘটনায় রাতেই রাজধানীর বাড্ডা থানায় একটি হত্যা মামলা দায়ের করেন নিহতের বাবা আলী আহমেদ সাইফ উদ্দীন (মামলা নং ৭)। মামলায় তিনজনের নাম উল্লেখ করা হয়েছে।জেএ/এমবিআর/আরআইপি</body>
</article>
