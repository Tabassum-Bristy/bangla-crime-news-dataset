<article>
  <headline>
ফতুল্লায় কারখানার নৈশপ্রহরীকে পিটিয়ে হত্যা, মালিক আটক
</headline>
  <url>https://www.jagonews24.com/country/news/414276</url>
  <published_at>
</published_at>
  <category>খুন</category>
  <body>নারায়ণগঞ্জের ফতুল্লায় একটি কারখানার নৈশপ্রহরী আবুল কাশেম চৌধুরীকে (৬০) পিটিয়ে হত্যার অভিযোগ উঠেছে কারখানা মালিকের বিরুদ্ধে। নিহতের পরিবারের দাবি মালিকের কাছে পাওনা টাকা চাওয়ায় তাকে পিটিয়ে হত্যা করা হয়েছে। এ ঘটনায় কারখানার মালিক সেলিম পাঠানকে আটক করেছে পুলিশ।শনিবার সকালে ফতুল্লার দেলপাড়া টেম্পু স্ট্যান্ড সংলগ্ন বোর্ড মিল ফ্যাক্টরির ভেতর থেকে ওই নৈশপ্রহরীর মরদেহ উদ্ধার করে পুলিশ। পরে মরদেহ ময়নাতদন্তের জন্য নারায়ণগঞ্জ জেনারেল হাসপাতাল মর্গে পাঠায়।নিহতের ছেলে আবু মিয়া জানান, তার বাবার কাছ থেকে হাওলাদ হিসাবে ৬ লাখ টাকা নেয় বোর্ড মিলের মালিক সেলিম পাঠান। তিনি ওই ফ্যাক্টরিতে নৈশপ্রহরী হিসেবে কাজ করতেন। সেলিম পাঠানের কাছে পাওনা টাকা চাওয়ায় প্রায় সময়ই তাদের মধ্যে তর্কবিতর্ক হতো। শনিবার সকালে ফের টাকা চাওয়ায় সেলিমসহ তার লোকজন মিলে তার বাবাকে পিটিয়ে হত্যা করে মরদেহ গুম করার চেষ্টা করে।এলাকাবাসী জানান, সেলিম মিয়া শুধু আবুল কাশেমের কাছ থেকে টাকা নয় তার মতো বহু লোকের কাছ থেকে টাকা নিয়ে আটকে রেখেছে। কেউ যদি পাওনা টাকা চাইতে যায় তাহলে নানা ধরনের ভয়ভীতি দেখিয়ে হয়রানি করে সে।ফতুল্লা মডেল থানার ভারপ্রাপ্ত কর্মকর্তা (ওসি) কামালউদ্দিন জানান, সকালে নৈশপ্রহরী আবুল কাশেমকে বাসা থেকে ডেকে এনে পিটিয়ে হত্যা করে সেলিম ও তার লোকজন। এ ঘটনায় সেলিম পাঠানকে আটক করা হয়েছে। তার বিরুদ্ধে মামলা দায়েরের প্রস্তুতি চলছে।শাহাদাৎ হোসেন/এফএ/এমএস</body>
</article>
