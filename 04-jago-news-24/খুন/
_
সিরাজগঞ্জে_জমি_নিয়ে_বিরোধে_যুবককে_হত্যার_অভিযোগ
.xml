<article>
  <headline>
সিরাজগঞ্জে জমি নিয়ে বিরোধে যুবককে হত্যার অভিযোগ
</headline>
  <url>https://www.jagonews24.com/country/news/396526</url>
  <published_at>
</published_at>
  <category>খুন</category>
  <body>জমি সংক্রান্ত বিরোধের জেরে সিরাজগঞ্জের সলঙ্গায় হায়দার আলী (৩৫) নামের এক ব্যক্তিকে হত্যা করা হয়েছে বলে অভিযোগ উঠেছে। নিহত হায়দার আলী থানার শরিফ সলঙ্গা গ্রামের ইদ্রিস আলীর ছেলে।স্থানীয় সূত্রে জানা যায়, হায়দার আলী শনিবার রাতে খাবার খেয়ে ঘুমাতে যায়। রোববার সকালে তার কোনো সাড়া-শব্দ না পেয়ে প্রতিবেশীরা জানালা দিয়ে তাকে ঝুলন্ত অবস্থায় দেখতে পায়। খবর পেয়ে পুলিশ রোববার দুপুরে নিহতের মরদেহ উদ্ধার করে ময়নাতদন্তের জন্য সিরাজগঞ্জ সদর হাসপাতাল মর্গে পাঠায়।এটি পরিকল্পিত হত্যা বলে দাবি করে নিহত হায়দারের স্ত্রী স্বপ্না খাতুন বলেন, আমার স্বামীর সঙ্গে তার ভাইদের জমিজমা সংক্রান্ত বিরোধ ছিল। দু’দিন আগে আমি বাবার বাড়ি বেড়াতে যাওয়ার সুযোগে তারা আমার স্বামীকে হত্যা করে ফাঁসিতে ঝুলিয়ে রেখে আত্মহত্যা বলে চালিয়ে দেয়ার চেষ্টা করছে।সলঙ্গা থানা পুলিশের উপ-পরিদর্শক (এসআই) মফিজুল ইসলাম জানান, নিহতের শরীরে আঘাতের চিহ্ন রয়েছে। প্রাথমিকভাবে ধারণা করা হচ্ছে এটি হত্যাকাণ্ড। এ ঘটনায় নিহত হায়দারের স্ত্রী স্বপ্না খাতুন বাদী হয়ে রোববার দুপুরে একটি হত্যা মামলা করেন। তবে এটি হত্যা নাকি আত্মহত্যা তা ময়নাতদন্ত রিপোর্ট পেলে নিশ্চিত হওয়া যাবে।ইউসুফ দেওয়ান রাজু/এএম/আইআই</body>
</article>
