<article>
  <headline>
হাতুড়ি পিটিয়ে হত্যার পর মায়ের লাশ ঝুলিয়ে রাখল ছেলে
</headline>
  <url>https://www.jagonews24.com/country/news/512068</url>
  <published_at>
</published_at>
  <category>খুন</category>
  <body>নেশার টাকা না দেয়ায় মাকে হাতুড়ি দিয়ে পিটিয়ে হত্যা করেছে ছেলে। রোববার দিবাগত রাত সাড়ে ১০টার দিকে রাজশাহীর গোদাগাড়ী পৌরসভার আরিজপুর মহল্লায় এ ঘটনা ঘটে।নিহত সেলিনা বেগম (৫০) একই এলাকার মো. শাহাবুদ্দিনের স্ত্রী। ঘটনার পর থেকে ছেলে আবদুস সালেক (৩২) পলাতক রয়েছেন।গোদাগাড়ী থানার ওসি জাহাঙ্গীর আলম জানান, উচ্চশিক্ষিত সালেক দীর্ঘদিন ধরেই মাদকসেবন করেন। রাতে বাড়িতে সালেক ও তার মা সেলিনা বেগম ছাড়া আর কেউ ছিল না। এ সময় নেশা করার জন্য সালেক তার মায়ের কাছে টাকা চান। কিন্তু মা টাকা দিতে রাজি হননি।ফলে ক্ষিপ্ত হয়ে সালেক তার মায়ের মাথায় হাতুড়ি দিয়ে আঘাত করেন। এতে ঘটনাস্থলেই মা সেলিনা বেগমের মৃত্যু হয়।এরপর গলায় রশি পেঁচিয়ে মায়ের মরদেহ ঝুলিয়ে দেয়ার চেষ্টা করেন সালেক, যাতে সবাই আত্মহত্যা বলে মনে করেন। কিন্তু গলায় ফাঁস লাগানো থাকলেও শরীরের বেশিরভাগ অংশ মেঝেতেই ছিল। আবার মাথা থেকেও রক্ত ঝরছিল। ঘটনাস্থলে পড়ে ছিল হাতুড়িটিও। পুলিশ খবর পেয়ে ঘটনাস্থলে গিয়ে হাতুড়ি জব্দ করেছে।ওসি আরও জানান, ঘটনার পর থেকে সালেক পলাতক রয়েছে। তাকে আটকের চেষ্টা চলছে। মরদেহ উদ্ধার করে রাতেই থানায় নেয়া হয়। সোমবার সকালে ময়নাতদন্তের জন্য তা রাজশাহী মেডিকেল কলেজের মর্গে পাঠানো হয়েছে।এ ঘটনায় সালেকের বিরুদ্ধে থানায় হত্যা মামলা হবে বলেও জানান পুলিশের ওই কর্মকর্তা।এফএ/পিআর</body>
</article>
