<article>
  <headline>
কুড়িগ্রামে হত্যা মামলায় ৫ জনের যাবজ্জীবন
</headline>
  <url>https://www.jagonews24.com/country/news/511975</url>
  <published_at>
</published_at>
  <category>খুন</category>
  <body>কুড়িগ্রামের নাগেশ্বরী উপজেলায় ব্যবসায়ী নজরুল ইসলাম (৪৬) হত্যা মামলায় পাঁচজনকে যাবজ্জীবন সশ্রম কারাদণ্ড দিয়েছেন আদালত। একই সঙ্গে অভিযোগ প্রমাণিত না হওয়ায় তিনজনকে খালাস দেয়া হয়েছে।রোববার দুপুরে কুড়িগ্রাম জেলা ও দায়রা জজ আদালতের বিচারক মুন্সী রফিউল আলম এ দণ্ড দেন। রায় ঘোষণার সময় দণ্ডপ্রাপ্তরা আদালতে উপস্থিত ছিলেন।কুড়িগ্রাম জজ আদালতের পাবলিক প্রসিকিউটর (পিপি) নাজমুল ইসলাম বলেন, ২০০৮ সালের ১৯ মার্চ রাতে নাগেশ্বরী উপজেলা শহরে ব্যবসায়িক কাজ শেষে বাড়ি ফিরছিলেন নজরুল ইসলাম। পশ্চিম পায়রাডাঙ্গা নলবাড়ী এলাকায় রণজিৎ সরকারের বাড়ির সামনে ওঁৎপেতে থাকা প্রতিবেশী আব্দুর রহিম (৩০), আসাদুজ্জামান ওরফে রাজা (২৪), পশ্চিম পায়রাডাঙ্গা এলাকার সাইফুর রহমান ওরফে হেজী (৩৫), পূর্ব পায়রাডাঙ্গার মঞ্জুরুল হক (৪৬), একই এলাকার সৈফুর রহমান ওরফে কাচু (৪০), মকবুল হোসেন (৪৫), আমিনুল (৩৭) ও আব্দুর রশিদসহ (২৬) কয়েকজন দেশীয় অস্ত্র দিয়ে নজরুল ইসলামের ওপর হামলা চালায়। স্থানীয়রা গুরুতর অবস্থায় তাকে উদ্ধার করে রংপুর মেডিকেল কলেজ হাসপাতালে নিয়ে যায়। সেখানে চিকিৎসাধীন অবস্থায় তার মৃত্যু হয়। পরে নিহতের ছোট ভাই শহিদুল ইসলাম ২০ মার্চ নাগেশ্বরী থানায় একটি হত্যা মামলা করেন।দীর্ঘ শুনানির পর রোববার দুপুরে কুড়িগ্রাম জেলা দায়রা ও জজ আদালতের বিচারক মুন্সী রফিউল আলম দণ্ডবিধির ৩০২ ধারায় আসামি আব্দুর রহিম, আসাদুজ্জামান রাজা, সাইফুর রহমান হেজী, মঞ্জুরুল হক ও সৈফুর রহমানকে যাবজ্জীবন সশ্রম কারাদণ্ড ও ১০ হাজার টাকা অর্থদণ্ড দেন। অনাদায়ে আরও ছয় মাসের সশ্রম কারাদণ্ড দেন।বাদীপক্ষে মামলাটি পরিচালনা করেন পাবলিক প্রসিকিউটর (পিপি) অ্যাডভোকেট এসএম আব্রাহাম লিংকন এবং আসামিপক্ষে ছিলেন অ্যাডভোকেট এটিএম এনামুল হক চৌধুরী চাঁদ।নাজমুল/এএম/এমএস</body>
</article>
