<article>
  <headline>
ভাগিনাকে মারধরের প্রতিবাদ করায় যুবলীগ কর্মী খুন
</headline>
  <url>https://www.jagonews24.com/country/news/512260</url>
  <published_at>
</published_at>
  <category>খুন</category>
  <body>লক্ষ্মীপুরের রামগঞ্জে ভাগিনাকে মারধরের প্রতিবাদ করায় আনিছুর রহমান আজাদ (৪৫) নামে এক যুবলীগ কর্মীকে কুপিয়ে হত্যা করা হয়েছে। এ সময় তাকে বাঁচাতে গিয়ে ইব্রাহিম মিয়া নামে আরেকজন আহত হন। খবর পেয়ে স্থানীয়দের সহযোগিতায় অভিযুক্ত মো. মহসিনকে আটক করে পুলিশ।সোমবার (৮ জুলাই) রাত ৮টার দিকে উপজেলার ভাটরা ইউনিয়নের উত্তর ভাটরা নান্দিয়ারা গ্রামে এ ঘটনা ঘটে। নিহত আজাদ ওই ইউনিয়ন যুবলীগের কর্মী ও নান্দিয়ারা গ্রামের রফিকুল ইসলামের ছেলে। আটক মহসিন একই এলাকার আনোয়ার হোসেনের ছেলে।পুলিশ ও স্থানীয় সূত্রে জানা গেছে, তুচ্ছ ঘটনাকে কেন্দ্র করে উপজেলা ছাত্রলীগের শিক্ষাবিষয়ক সম্পাদক রিয়াদ হোসেন টিটুকে মারধর করে মহসিন। খবর পেয়ে মহসিনের কাছে ভাগিনা টিটুকে মারধরের কারণ জানতে চায় আজাদ। এ সময় আজাদ ও মহসিনের মধ্যে বাকবিতণ্ডা হয়। একপর্যায়ে মহসিন ক্ষিপ্ত হয়ে দা দিয়ে আজাদকে এলোপাতাড়ি কুপিয়ে হত্যা করে।বাঁধা দিতে গেলে ধারালো অস্ত্রের আঘাতে ইব্রাহিম নামে আরো একজন আহত হন। পরে স্থানীয়রা আহত ইব্রাহীমকে রামগঞ্জ উপজেলা স্বাস্থ্য কমপ্লেক্সে ভর্তি করে।রামগঞ্জ থানার ভারপ্রাপ্ত কর্মকর্তা (ওসি) মোহাম্মদ আনোয়ার হোসেন বলেন, ‘ঘটনার সঙ্গে জড়িত মহসিনকে আটক করা হয়েছে। থানায় হত্যা মামলা দায়েরের প্রস্তুতি চলছে। নিহতের মরদেহ উদ্ধার করে ময়না তদন্তের জন্য সদর হাসপাতাল মর্গে পাঠানো হয়েছে।’কাজল কায়েস/এমআরএম</body>
</article>
