<article>
  <headline>
পাওনা টাকা চাওয়ায় কৃষককে পিটিয়ে হত্যা
</headline>
  <url>https://www.jagonews24.com/country/news/517185</url>
  <published_at>
</published_at>
  <category>খুন</category>
  <body>দিনাজপুরের বিরামপুরে পাওনা টাকা চাওয়ায় সুলতান আলী (৫৫) নামের এক কৃষকে পিটিয়ে হত্যার অভিযোগ উঠেছে। সোমবার সন্ধ্যায় উপজেলার দিওড় ইউনিয়নের দুধিয়াগাছি গ্রামে এই ঘটনা ঘটে।এ সময় নিহতের স্ত্রী সালেহা বেগমও (৪৮) গুরুতর আহত হন। তাকে দিনাজপুর শহরের একটি বেসকরকারি হাসপাতালে ভর্তি করা হয়েছে।এদিকে ঘটনায় জড়িত সন্দেহে দুই ব্যক্তিকে আটক করেছে পুলিশ।নিহত সুলতান আলী ওই গ্রামের সদর আলী ছেলে। অভিযুক্ত বেলাল হোসেন একই গ্রামের বুলবুল মাস্টারের ছেলে।এলাকাবাসীর বরাত দিয়ে পুলিশ জানায়, বিরামপুর উপজেলার দুধিয়াগাছি গ্রামের সুলতান আলীর স্ত্রী সালেহা বেগমের কাছে এক হাজার টাকা ধার নেন প্রতিবেশী বেলাল হোসেন। সোমবার সেই টাকা ফেরত চাওয়ায় বেলাল ক্ষিপ্ত হয়ে ওঠেন।এ নিয়ে সন্ধ্যায় তাদের মাঝে আবারও বিবাদ সৃর্ষ্টি হলে বেলাল হোসেন, বেলালের ভাই শাকিল হোসেন, বেলালের স্ত্রী বিথী, বোন হাবিবা এবং মা বিউটি বেগম লাঠি নিয়ে সুলতান ও সালেহাকে এলোপাতাড়ি পেটাতে থাকে। এতে সুলতান আলী ও সালেহা উভয়ই মাথা ফেটে মাটিতে লুটিয়ে পড়েন।পরে স্থানীয় লোকজন তাদের উদ্ধার করে দিনাজপুরের একটি বেসরকারি হাসপাতালে ভর্তি করে। সেখানে চিকিৎসাধীন অবস্থায় সোমবার দিবাগত রাত ১টার দিকে সুলতান আলী মারা যান। সালেহা বেগম ওই হাসপাতালেই চিকিৎসাধীন রয়েছেন।এদিকে এ ঘটনায় বিক্ষুব্ধ গ্রামবাসী অভিযুক্তদের বাড়িঘরে হামলা চালিয়ে বাড়ির সকল আসবাবপত্র ভাঙচুর করেছে বলে জানা গেছে।বিরামপুর থানার ভারপ্রাপ্ত কর্মকর্তা (ওসি) মনিরুজ্জামান মনির জানান, নিহতের স্বজনরা থানায় লিখিত অভিযোগ দিয়েছে। ঘটনায় জড়িত সন্দেহে দুই ব্যক্তিকে আটক করা হয়েছে।এমদাদুল হক মিলন/এমবিআর/এমএস</body>
</article>
