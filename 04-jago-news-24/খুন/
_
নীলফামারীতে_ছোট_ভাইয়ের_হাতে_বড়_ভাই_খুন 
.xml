<article>
  <headline>
নীলফামারীতে ছোট ভাইয়ের হাতে বড় ভাই খুন 
</headline>
  <url>https://www.jagonews24.com/country/news/448329</url>
  <published_at>
</published_at>
  <category>খুন</category>
  <body>নীলফামারীর ডিমলা উপজেলায় পারিবারিক কলহের জেরে ছোট ভাইয়ের হাতে বড় ভাই খুন হয়েছেন।  এ ঘটনায় ছোট ভাইকে গ্রেফতার করেছে পুলিশ। শুক্রবার দুপুরে এ হত্যার ঘটনা ঘটে।স্থানীয়রা জানান, উপজেলার বালাপাড়া ইউনিয়নের মধ্যম সুন্দরখাতা গ্রামে খড়েরপালা ও জমির সীমানা নিয়ে ওই এলাকার মৃত তমিজ উদ্দিনের বড় ছেলে শামিম (৩৫) ও ছোট ছেলে শাহিনের (২৮) মধ্যে দ্বন্দ্ব বাধে। একপর্যায়ে ছোট ভাই শাহিন বড় ভাই শামিমকে মারধর করলে ঘটনাস্থলেই বড় ভাই শামিমের মৃত্যু হয়। খবর পেয়ে ডিমলা থানা পুলিশ শামিমের মরদেহ উদ্ধার করে থানায় নিয়ে যায়। এ সময় বড় ভাইকে খুনের অপরাধে ছোটভাই শাহিনকে গ্রেফতার করা হয়। পারিবারিক সূত্রে জানা যায়, শামীমের দুই ছেলে সন্তান রয়েছে। দুই ভাইয়ের মধ্যে দীর্ঘদিন জমি নিয়ে দ্বন্দ্ব চলে আসছিল।ডিমলা থানা পুলিশের ওসি ( তদন্ত) সোহেল রানা ঘটনার সত্যতা নিশ্চিত করে বলেন, নিহত শামিমের মরদেহ ময়নাতদন্তের জন্য মর্গে প্রেরণ করা হয়েছে। বড় ভাইকে হত্যার অভিযোগে ছোট ভাই শাহিনকে গ্রেফতার করা হয়েছে। নিহত শামিমের স্ত্রী শাহানাজ বেগম বাদী হত্যা মামলা দায়ের করেছেন। জাহেদুল ইসলাম/আরএআর/পিআর</body>
</article>
