<article>
  <headline>
ত্বকী হত্যার ছয় বছর, তিনদিনের কর্মসূচি
</headline>
  <url>https://www.jagonews24.com/country/news/485488</url>
  <published_at>
</published_at>
  <category>খুন</category>
  <body>নারায়ণগঞ্জের মেধাবী ছাত্র তানভীর মুহাম্মদ ত্বকী হত্যার ছয় বছর আজ (৬ মার্চ, বুধবার)। তবে ছয় বছরেও অভিযোগপত্র দাখিল করতে পারেনি মামলার তদন্তের দায়িত্বে থাকা র‌্যাব। এদিকে ত্বকী হত্যার ছয় বছর উপলক্ষে তিনদিনের কর্মসূচি ঘোষণা করা হয়েছে।২০১৩ সালের ৬ মার্চ শহরের পুরান কোর্ট এলাকা থেকে শিক্ষার্থী তানভীর মুহাম্মদ ত্বকীকে অপহরণ করা হয়। এর দু’দিন পর শীতলক্ষ্যা নদীর কুমুদীনি খালে তার মরদেহ ভেসে ওঠে। আলোচিত এ হত্যা মামলায় র‌্যাব এখন পর্যন্ত চারজনকে গ্রেফতার করেছে। তাদের মধ্যে একজন কারাগারে এবং বাকি তিনজন জামিনে রয়েছেন।মামলায় দুই আসামি আদালতে ১৬৪ ধারায় স্বীকারোক্তিমূলক জবানবন্দী দিয়েছেন। আলোচিত এ হত্যা মামলায় ডিবি পুলিশের তদন্ত সন্তোষজনক না হওয়ায় বাদী রফিউর রাব্বি উচ্চ আদালতে রিট করলে আদালতের নির্দেশে মামলাটির তদন্তে র‌্যাবকে দায়িত্ব দেয়া হয়।নিহত ত্বকীর বাবা সাংস্কৃতিক ব্যক্তিত্ব রফিউর রাব্বি বলেন, ত্বকী হত্যাকাণ্ডের এক বছরের মাথায় তদন্ত সংস্থা র‌্যাব সকল রহস্য উদঘাটন করা হয়েছে বলে সংবাদ সম্মেলনে জানালেও এখন পর্যন্ত তারা অভিযোগপত্র দাখিল করতে পারেনি। বিচার প্রক্রিয়া তো দূরের কথা চূড়ান্ত অভিযোগপত্রই দাখিল করতে পারেনি তারা।এদিকে ত্বকী হত্যাকাণ্ডের ৬ বছর উপলক্ষে তিনদিনের কর্মসূচির আয়োজন করেছে ‘সন্ত্রাস নির্মূল ত্বকী মঞ্চ’। আজ (বুধবার) বিকেলে নারায়ণগঞ্জ চারুকলা ইনস্টিটিউট ও শেখ রাসেল পার্কে শিশু সমাবেশ, চিত্রাঙ্কন প্রতিযোগিতা ও পুরস্কার বিতরণ অনুষ্ঠানের আয়োজন করা হয়।এছাড়া আগামীকাল (বৃহস্পতিবার) সকাল ১০টায় জাতীয় প্রেসক্লাবে ‘ত্বকী একটি বিচার-হীনতার প্রতীক’ শীর্ষক গোলটেবিল বৈঠক অনুষ্ঠিত হবে এবং শুক্রবার বিকেল সাড়ে ৩টায় নারায়ণগঞ্জ শহরের ডিআইটি চত্বরে সমাবেশ অনুষ্ঠিত হবে।আরএস/জেআইএম</body>
</article>
