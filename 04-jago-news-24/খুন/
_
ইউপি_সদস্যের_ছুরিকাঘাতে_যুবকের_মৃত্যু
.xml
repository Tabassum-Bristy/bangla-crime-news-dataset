<article>
  <headline>
ইউপি সদস্যের ছুরিকাঘাতে যুবকের মৃত্যু
</headline>
  <url>https://www.jagonews24.com/country/news/410225</url>
  <published_at>
</published_at>
  <category>খুন</category>
  <body>কিশোরগঞ্জের তাড়াইলে পাওনা টাকা আদায় নিয়ে বিরোধের জেরে ইউপি সদস্যের ছুরিকাঘাতে আনোয়ার হোসেন ওরফে আনার (৩২) নামে এক যুবকের মৃত্যু হয়েছে। বৃহস্পতিবার বিকেলে উপজেলার ধলা ইউনিয়নে এ ঘটনা ঘটে।আনার মিয়া ধলা ইউনিয়নের উত্তর ধলা গ্রামের ফজলুর রহমানের ছেলে।তাড়াউল থানা পুলিশের ভারপ্রাপ্ত কর্মকর্তা (ওসি) চৌধুরী মিজানুজ্জামান ঘটনার সত্যতা নিশ্চিত করে জানান, আনার মিয়ার মরদেহ ময়নাতদন্তের জন্য জেলা ২৫০ শয্যা জেনারেল হাসপাতালে পাঠানো হয়েছে। হত্যাকারীকে আটকের চেষ্টা চলছে।পুলিশ ও এলাকাবাসী জানায়, চাকরি দেয়ার কথা বলে ধলা গ্রামের মিরাস উদ্দিনের ছেলে কামরুল ইসলামের কাছ থেকে ৭০ হাজার টাকা নিয়েছিলেন ধলা ইউনিয়নে পরিষদের ৪ নং ওয়ার্ডের সদস্য ও থেওরিয়া গ্রামের চৌধুরীরবাপের ছেলে ইসলাম উদ্দিন। চাকরি দিতে না পারায় অনেক দিন ধরেই টাকা ফেরত চাচ্ছিলেন কামরুল ও তার আত্মীয়রা। এ নিয়ে ইসলাম উদ্দিনের সঙ্গে বিরোধ চলছিল।বৃহস্পতিবার বিকেল সাড়ে ৪টার দিকে কামরুল ও তার আত্মীয় আনার মিয়া ইউপি সদস্য ইসলামের কাছে পাওনা টাকা ফেরত চান। এ নিয়ে তর্কাতর্কির এক পর্যায়ে ইসলাম উদ্দিন কামরুল ইসলাম ও আনার মিয়াকে ছুরিকাঘাত করেন। আশঙ্কাজানক অবস্থায় আহত দু’জনকে তাড়াইল উপজেলা স্বাস্থ্য কমপ্লেক্সে নেয়া হলে জরুরি বিভাগে কর্তব্যরত চিকিৎসক আনার মিয়াকে মৃত ঘোষণা করেন। এ ঘটনায় এলাকায় উত্তেজনা বিরাজ করছে। ঘটনাস্থলে পুলিশ মোতায়েন করা হয়েছে।নূর মোহাম্মদ/আরএআর/জেআইএম</body>
</article>
