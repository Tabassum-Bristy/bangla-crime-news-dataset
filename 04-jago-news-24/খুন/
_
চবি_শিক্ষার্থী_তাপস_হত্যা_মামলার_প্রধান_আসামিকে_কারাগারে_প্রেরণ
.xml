<article>
  <headline>
চবি শিক্ষার্থী তাপস হত্যা মামলার প্রধান আসামিকে কারাগারে প্রেরণ
</headline>
  <url>https://www.jagonews24.com/campus/news/350872</url>
  <published_at>
</published_at>
  <category>খুন</category>
  <body>চট্টগ্রাম বিশ্ববিদ্যালয়ের (চবি) শিক্ষার্থী তাপস সরকার হত্যা মামলায় চার্জশিটভুক্ত প্রধান আসামি বিশ্ববিদ্যালয় ছাত্রলীগের সাবেক সাংস্কৃতিক সম্পাদক আশরাফুজ্জামান আশাকে কারগারে পাঠানোর নির্দেশ দিয়েছেন চট্টগ্রামের একটি আদালত।বুধবার চট্টগ্রামের সিনিয়র জুডিশিয়াল ম্যাজিস্ট্রেট হেলাল উদ্দিনের আদালতে উপস্থিত হয়ে জামিন আবেদন করলে জামিন নামঞ্জুর করে আশারাফুজ্জামান আশাকে কারাগারে পাঠানোর নির্দেশ দেন বিচারক।চট্টগ্রাম আদালতের পুলিশ পরিদর্শক এ এইচ এম মশিউর রাহমান বিষয়টি নিশ্চিত করেছন।উল্লেখ্য, ২০১৪ সালের ১৪ ডিসেম্বর বিশ্ববিদ্যালয়ের বুদ্ধিজীবী স্মৃতিসৌধে ফুল দিয়ে ফেরার সময় সংঘর্ষে জড়িয়ে পড়ে ছাত্রলীগের ট্রেনের বগিভিত্তিক দুই সংগঠন ‘ভি-এক্স’ ও ‘সিএফসি’।এ সময় শাহজালাল হল থেকে একপক্ষের ছোড়া গুলিতে আহত হন শাহ আমানত হলের তৃতীয় তলায় থাকা তাপস সরকার। পরে চট্টগ্রাম মেডিকেল কলেজ হাসপাতালে মারা যান সংস্কৃত বিভাগের এই শিক্ষার্থী। হত্যাকাণ্ডের পর সিএফসি গ্রুপের পক্ষ থেকে তাপসকে নিজেদের কর্মী বলে দাবি করা হয়। ঘটনার দুদিন পর তাপসের বন্ধু একই বিভাগের শিক্ষার্থী হাফিজুল ইসলাম ৩০ জনের নাম উল্লেখ করে একটি মামলা করেন। কিন্তু এরপরেই আসামিরা গা ঢেকে দেন।পরবর্তীতে মামলার তদন্ত করা চট্টগ্রামের পুলিশ ব্যুরো অব ইনভেস্টিগেশন (পিবিআই) ২০১৬ সালের ২ মে আদালতে চবি ছাত্রলীগের ২৯ জন নেতাকর্মীকেকে অভিযুক্ত করে অভিযোগপত্র জমা দেন। যেখানে সাবেক সাংস্কৃতি বিষয়ক সম্পাদক ও উদ্ভিদবিদ্যা বিভাগের শিক্ষার্থী আশারাফুজ্জামান আশাকে প্রধান হিসেবে অভিযুক্ত করা হয়।এদিকে প্রধান আসামী আশার জামিন না মঞ্জুর ও কারাগারে প্রেরণের জন্যে আদালত ও প্রশাসনকে ধন্যবাদ জানিয়ে সিএফসি গ্রুপের নেতা ও চবি ছাত্রলীগের স্থগিত কমিটির সহ-সভাপতি আবদুল হান্নান সাব্বির বলেন, যেসব পলাতক আসামি এখনো ক্যাম্পাসে ঘুরে বেড়াচ্ছে অচিরেই তাদের গ্রেফতার করে বিচারের আওতায় আনা হোক।আবদুল্লাহ রাকীব/আরএআর/জেআইএম</body>
</article>
