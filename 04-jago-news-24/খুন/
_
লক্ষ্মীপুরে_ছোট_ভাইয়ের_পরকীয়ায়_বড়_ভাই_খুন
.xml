<article>
  <headline>
লক্ষ্মীপুরে ছোট ভাইয়ের পরকীয়ায় বড় ভাই খুন
</headline>
  <url>https://www.jagonews24.com/country/news/510398</url>
  <published_at>
</published_at>
  <category>খুন</category>
  <body>লক্ষ্মীপুরের কমলনগরে ছোট ভাইয়ের পরকীয়ার জের ধরে বড় ভাই জয়নাল হোসেনকে পিটিয়ে হত্যার অভিযোগ উঠেছে। রোববার ভোরে উপজেলার চর কাদিরা ইউনিয়নের চর বসু গ্রামে এ ঘটনা ঘটে। ঘটনায় অভিযুক্ত নবী হোসেনকে আটক করেছে পুলিশ।নিহত জয়নাল উপজেলার চর বসু গ্রামের বশির আহমেদের ছেলে। আটক নবী একই গ্রামের অলি উল্যার ছেলে।গ্রামবাসী ও পুলিশ জানায়, উপজেলার চর বসু গ্রামের জয়নালের ছোট ভাই গনির সঙ্গে নবীর স্ত্রীর পরকীয়া সম্পর্ক রয়েছে। ওই সম্পর্কের সূত্র ধরে গনি রোববার ভোরে নবীর ঘরে প্রবেশ করে। বিষয়টি টের পেরে নবী ‘ডাকাত-ডাকাত’ বলে চিৎকার করেন। এতে গনি দ্রুত ঘটনাস্থল থেকে পালিয়ে যায়। খবর পেয়ে গনির বড় ভাই জয়নাল ছুটে আসেন। এসময় নবীর সঙ্গে জয়নালের কথা কাটাকাটি হয়। এক পর্যায়ে নবী তার মাথায় আঘাত করলে প্রচুর রক্তক্ষরণ হয়। পরে স্থানীয় লোকজন তাকে উদ্ধার করে নোয়াখালী জেনারেল হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।কমলনগর থানার ভারপ্রাপ্ত কর্মকর্তা (ওসি) মো. ইকবাল হোসেন বলেন, খবর পেয়ে ঘটনাস্থল পরিদর্শন করা হয়েছে । অভিযুক্ত নবীকে আটক করা হয়েছে। এ ঘটনায় মামলার প্রস্তুতি চলছে।কাজল কায়েস/এমবিআর/এমএস</body>
</article>
