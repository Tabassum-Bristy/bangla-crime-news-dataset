<article>
  <headline>
আশুগঞ্জে গণপিটুনিতে নিহত ২
</headline>
  <url>https://www.jagonews24.com/country/news/503670</url>
  <published_at>
</published_at>
  <category>খুন</category>
  <body>ব্রাহ্মণবাড়িয়ার আশুগঞ্জ উপজেলায় গণপিটুনিতে দুইজন নিহত হয়েছেন। বুধবার দিবাগত মধ্যরাতে উপজেলার দুর্গাপুর গ্রামে এ ঘটনা ঘটে।নিহতরা ডাকাত বলে জানিয়েছেন আশুগঞ্জ থানা পুলিশের ভারপ্রাপ্ত কর্মকর্তা (ওসি) মাসুদ আলম। তবে এখনও পর্যন্ত তাদের নাম জানা যায়নি। তাদের বয়স আনুমানিক ৩৫ থেকে ৪০ বছর।পুলিশ ও স্থানীয় সূত্রে জানা গেছে, মধ্যরাতে ১০/১৫ জনের একদল সশস্ত্র ডাকাত হানা দেয়। ডাকাতরা বাড়ির সবাইকে অস্ত্রের মুখে জিম্মি করে ঘরের মালামাল লুটপাটের চেষ্টা করে। এ সময় বাধা দিলে ডাকাতরা হামলা চালায়। পরে বাড়ির লোকজনের চিৎকারে আশপাশের লোকজন ছুটে এলে ডাকাতরা পালিয়ে যায়।এ সময় দুই ডাকাতকে ধরে গণপিটুনি দেয়া হয়। পরে তাদেরকে আশঙ্কাজনক অবস্থায় জেলা সদর হাসপাতালে নিয়ে গেলে চিকিৎসাধীন অবস্থায় ভোরে তাদের মৃত্যু হয়।এছাড়াও ডাকাতদের হামলায় বাড়ির গৃহকর্তা হাবিবুর রহমানের ছেলে ছানাউল্লাহ মিয়া, নাতী রাহুল মিয়া ও প্রবাসী ছেলে কাউছার মিয়ার স্ত্রী প্রীতি আক্তার আহত হয়েছেন। এদের মধ্যে ছানাউল্লাহ মিয়া ও রাহুল মিয়াকে উন্নত চিকিৎসার জন্য ঢাকায় পাঠানো হয়েছে।ওসি মাসুদ আলম জানান, নিহতরা ডাকাত দলের সদস্য। তাদের নাম জানার চেষ্টা চলছে। ময়নাতদন্তের জন্য মরদেহ দুটি সদর হাসপাতালের মর্গে রাখা হয়েছে।আজিজুল সঞ্চয়/এফএ/জেআইএম</body>
</article>
