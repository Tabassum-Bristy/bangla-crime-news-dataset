<article>
  <headline>
আ.লীগ নেতা খুন, রোয়াংছড়িতে চলছে হরতাল
</headline>
  <url>https://www.jagonews24.com/country/news/515589</url>
  <published_at>
</published_at>
  <category>খুন</category>
  <body>বান্দরবানের রোয়াংছড়িতে সোমবার মংমংথোয়াই মারমা নামে এক আওয়ামী লীগ নেতাকে গুলি করে হত্যার প্রতিবাদে আজ (মঙ্গলবার) রোয়াংছড়ি উপজেলায় অর্ধদিবস হরতাল পালিত হচ্ছে। মংমংথোয়াই মারমা উপজেলার তারাচা ইউনিয়ন আওয়ামী লীগের সভাপতি ছিলেন।এদিকে হরতালকে কেন্দ্র করে সকাল থেকে রাস্তায় ব্যারিকেড দিয়ে পিকেটিং করতে দেখা গেছে স্থানীয় নেতাকর্মীদের। উপজেলার সব দোকান পাঠ বন্ধ আছে। গুরুত্বপূর্ণ পয়েন্টগুলোতে মোতায়েন করা হয়েছে পুলিশ। উপজেলা থেকে ছেড়ে যায়নি কোনো ধরনের যানবাহন।রোয়াংছড়ি থানার ভারপ্রাপ্ত কর্মকর্তা (ওসি) শরিফুল ইসলাম জানিয়েছেন, মংমংথোয়াই গতকাল (২২ জুলাই) দুপুর ২টার দিকে মোটরসাইকেলে করে উপজেলা সদর থেকে বান্দরবানের দিকে যাচ্ছিলেন। পথে শামুকঝিরি এলাকায় কে বা কারা তাকে গুলি করে হত্যা করে। মোটরসাইকেল তিনি একাই চালাচ্ছিলেন।তারছা ইউনিয়ন পরিষদের (ইউপি) সদস্য প্রুথুই মারমা বলেন, রোয়াংছড়ি থেকে বান্দরবানে নিয়মিত চলাচলকারী একটি বাসের যাত্রীরা শামুকঝিরি এলাকা অতিক্রম করার সময় মংমংথোয়াইকে রাস্তায় পড়ে থাকতে দেখেন। তখন তিনি জীবিত ছিলেন। কিন্তু কথা বলতে পারেননি। সেখান থেকে বাসের লোকজন তাৎক্ষণিক তাকে হাসপাতালের দিকে নিয়ে যান। কিন্তু পথেই তার মৃত্যু হয়।এদিকে মংমংথোয়াই মারমাকে হত্যার ঘটনায় সোমবার সন্ধ্যায় এলাকায় বিক্ষোভ মিছিল করেন জেলা আওয়ামী লীগ ও এর অঙ্গ সংগঠনের নেতাকর্মীরা। পরে বিক্ষোভ মিছিল থেকে আজ (মঙ্গলবার) রোয়াংছড়িতে অর্ধ দিবস হরতালের ডাক দেয়া হয়।সৈকত দাশ/এমএমজেড/এমকেএইচ</body>
</article>
