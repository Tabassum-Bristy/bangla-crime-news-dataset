<article>
  <headline>
আম পাড়া নিয়ে দ্বন্দ্বে শিশু খুন
</headline>
  <url>https://www.jagonews24.com/country/news/428647</url>
  <published_at>
</published_at>
  <category>খুন</category>
  <body>হবিগঞ্জের মাধবপুরে গাছ থেকে আম পাড়াকে কেন্দ্র করে প্রতিপক্ষের হামলায় মীম নামে ৮ বছরের এক শিশু খুন হয়েছে। রোববার মধ্যরাতে উপজেলার ছাতিয়াইন গ্রামে এ ঘটনা ঘটে।মাধবপুর থানার ওসি চন্দন কুমার চক্রবর্তী জানান, রোববার বিকেলে গাছের আম পাড়াকে কেন্দ্র করে মাসুক মিয়া ও প্রতিবেশী লাল খা’র পরিবারের মধ্যে ঝগড়া ও সংঘর্ষ হয়। এতে মাসুক মিয়া (৪৫) গুরুতর আহত হন। এর জের ধরেই প্রতিপক্ষের হামলায় খুন হয় শিশু মীম।নিহত মীমের বাবা লাল খা অভিযোগ করেন, প্রতিশোধ নিতে মাসুক মিয়ার ছেলে রাশেদ মিয়া দলবল নিয়ে রোববার মধ্যরাতে লাল খা’র বাড়িতে হামলা চালায়। এ সময় তাদের ধারালো অস্ত্রের আঘাতে শিশু মীম ঘটনাস্থলে মারা যায়।খবর পেয়ে মাধবপুর সার্কেলের সহকারী পুলিশ সুপার এসএম রাজু আহমেদ ঘটনাস্থল পরিদর্শন করেন। সোমবার সকালে পুলিশ মীমের মরদেহ উদ্ধার করে ময়নাতদন্তের জন্য সদর আধুনিক হাসপাতালে পাঠিয়েছে।মাধবপুর থানার পুলিশ পরিদর্শক কাওসার আলম জানান, এখন পর্যন্ত কেউ মামলা দিতে আসেনি। তবে পুলিশ জড়িতদের ধরতে অভিযান অব্যাহত রেখেছে।সৈয়দ এখলাছুর রহমান খোকন/এফএ/জেআইএম</body>
</article>
