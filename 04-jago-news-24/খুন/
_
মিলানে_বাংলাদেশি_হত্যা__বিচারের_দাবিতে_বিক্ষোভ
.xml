<article>
  <headline>
মিলানে বাংলাদেশি হত্যা : বিচারের দাবিতে বিক্ষোভ
</headline>
  <url>https://www.jagonews24.com/probash/article/425947</url>
  <published_at>
</published_at>
  <category>খুন</category>
  <body>মিলানে বাংলাদেশি যুবককে হত্যায় বিচারের দাবিতে বিক্ষোভ করেছে ইতালি প্রবাসীরা। সম্প্রতি সামসুল হক স্বপন নামের যুবককে নির্মমভাবে হত্যা করায় বাংলাদেশি কমিউনিটি মিলানের পক্ষ থেকে তীব্র নিন্দা ও বিক্ষোভ করা হয়।বিক্ষোভ মিছিলটি পিয়াচ্ছা কায়াচ্ছো থেকে শুরু হয়ে মিলানোর প্রধান প্রধান সড়ক প্রদক্ষিণ করে মিলান সেন্ট্রাল স্টেশনে এসে সমাবেশের মাধ্যমে শেষ হয়। বাংলাদেশ কমিউনিটির নেতারা খুনিদের গ্রেফতার করতে ইতালির প্রশাসনকে ধন্যবাদ জানান এবং অবিলম্বে খুনিদের দৃষ্টান্তমূলক শাস্তির দাবি জানানো হয়।২৩ বছর বয়সী সামসুল হক স্বপন গত ২৭ এপ্রিল রাত ২টার দিকে পিয়াচ্ছা কাইয়াচ্ছোতে দুই মরোক্কো ছিনতাইকারীর ছুরিকাঘাতে নিহত হন। তিনি ঢাকার নবাবগঞ্জ থানার বারুয়াখালী গ্রামের আব্দুল সালামের বড় ছেলে। গত এক বছর যাবৎ তিনি বিবাহবন্ধনে আবদ্ধ হন।তিনি ইতালির মিলানে দীর্ঘ ৫ বছর বসবাস করতেন। এ ঘটনায় দুই জনকে ঘটনাস্থল থেকে গ্রেফতার করে স্থানীয় পুলিশ। বিক্ষোভ মিছিল ও সমাবেশে অংশ নিয়ে খুনিদের বিচারের দাবি জানান মিলানোস্থ বাংলাদেশি সামাজিক, রাজনৈতিক, সাংস্কৃতিক, সাংবাদিক এবং ইসলামিক সংগঠনের শীর্ষ স্থানীয় নেতারা।বক্তারা বলেন, বাংলাদেশিরা এদেশে এসে বিভিন্ন ধরনের পেশায় জড়িত। ফলে কাজ শেষে বাড়ি ফেরায় নিরাপত্তা নিশ্চিতের জোর দাবি জানান। এ ঘটনায় এখনও আতঙ্ক কাটেনি প্রবাসীদের মধ্যে।এদিকে বাংলাদেশ কনস্যুলেট জেনারেল মিলান স্বপনের মরদেহ দেশে পাঠানোর বিষয়ে ইতোমধ্যে উদ্যোগ গ্রহণ করা হয়েছে বলে কনস্যুলেট সূত্রে জানা গেছে। বাংলাদেশ কমিউনিটি মিলান-লোম্বার্দিয়ার-ইতালির এ আয়োজনে বাংলাদেশি প্রবাসী ছাড়াও ইতালিয় বিভিন্ন সংগঠন ও গণমাধ্যমকর্মী ও বিভিন্ন দেশের প্রবাসীসহ হাজার হাজার জনতা অংশগ্রহণ করে।এমআরএম/পিআর</body>
</article>
