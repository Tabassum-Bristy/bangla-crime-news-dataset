<article>
  <headline>
অপহরণের ৬ দিন পর শিশুর মরদেহ উদ্ধার
</headline>
  <url>https://www.jagonews24.com/country/news/393067</url>
  <published_at>
</published_at>
  <category>খুন</category>
  <body>মাদারীপুরের শিবচরে অপহরণের ৬ দিন পর ওবায়দুর চোকদার (১০) নামে এক শিশুর মরদেহ উদ্ধার করেছে পুলিশ। রোববার মধ্যরাতে মাদবরেরচর এলাকার পুরাতন জাহাজঘাট এলাকার নদীর মধ্যে মাছের ঘের থেকে মরদেহটি উদ্ধার করা হয়।এ ঘটনায় জড়িত থাকার অভিযোগে একই এলাকার মারুফ (২০), ইমরান (১৮), মনির(১৭) ও রাকিব (২০) নামের চার যুবককে আটক করেছে পুলিশ। তবে আটক মারুফ ও তার বাবা ঘটনার মূলহোতা বলে পুলিশ জানিয়েছে।গত মঙ্গলবার (১২ ডিসেম্বর) সন্ধ্যায় বাড়ির পাশের দোকানে গেলে ফেরার পথে নিখোঁজ হয় শিশুটি। নিহত ওবায়দুর উপজেলার মাদবরের চর ইউনিয়নের পূর্ব খাড়াকান্দি গ্রামের রতন চোকদারের ছেলে। সে খাড়াকান্দি সরকারি প্রাথমিক বিদ্যালয়ের তৃতীয় শ্রেণির ছাত্র ছিল।শিবচর থানার ভারপ্রাপ্ত কর্মকর্তা (ওসি) জাকির হোসেন জানান, মঙ্গলবার সন্ধ্যায় ওবায়দুরকে অপহরণের পর বুধবার সন্ধ্যায় একটি নম্বর থেকে ফোন দিয়ে মুক্তিপণ হিসেবে ৬ লাখ টাকা দাবি করে। এরপর থেকেই ওই ফোন নম্বরটি বন্ধ পাওয়া যায়। পরে গত শুক্রবার শিবচর থানায় জিডি করা হলে পুলিশ কৌশলে মারুফ নামের যুবককে আটক করে। তাকে জিজ্ঞাসাবাদে অপহরণের কথা স্বীকার করলে পুলিশ অন্যদের আটক করে এবং তাদের দেয়া তথ্যানুযায়ী মরদেহটি উদ্ধার করে।একেএম নাসিরুল হক/এফএ/জেআইএম</body>
</article>
