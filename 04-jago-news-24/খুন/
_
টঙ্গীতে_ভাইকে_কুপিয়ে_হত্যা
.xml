<article>
  <headline>
টঙ্গীতে ভাইকে কুপিয়ে হত্যা
</headline>
  <url>https://www.jagonews24.com/country/news/381016</url>
  <published_at>
</published_at>
  <category>খুন</category>
  <body>গাজীপুরের টঙ্গীতে মো. ইয়াসিন (২৭) নামে এক ব্যবসায়ীকে কুপিয়ে হত্যা করেছে তার চাচাতো ভাই। এসময় ছুরির আঘাতে আহত হয়েছেন নিহতের স্ত্রী রাবেয়া। রোববার ভোরে টঙ্গীবাজারের এ ঘটনায় পুলিশ ঘাতক আবু বক্করকে (২৫) আটক করেছে।নিহত ইয়াসিন মুন্সিগঞ্জ সদরের নূরুল ইসলামের ছেলে। তিনি টঙ্গীবাজার এলাকার শফিকুল ইসলামের বাড়িতে ভাড়া থাকেন।পুলিশ ও নিহতের ভাই শহিদুল ইসলাম জানান, চাচা নূরুল আমিনদের সঙ্গে তাদের জমি সংক্রান্ত বিরোধ রয়েছে। ইয়াসিন পরিবার নিয়ে প্রায় ২০ বছর যাবৎ টঙ্গীবাজারে মুদি ব্যবসা করতেন। শুক্রবার আবু বক্কর টঙ্গীতে ইয়াসিনের ভাড়া বাসায় বেড়াতে আসে।রোববার ভোর ৩টার দিকে সে ছুরি দিয়ে ঘুমন্ত অবস্থায় ইয়াসিনকে এলোপাথাড়ি আঘাত করে হত্যা করে। নিহতের স্ত্রী রাবেয়া জেগে উঠলে তাকেও কোপ দিয়ে পালানোর চেষ্টা করে। এসময় স্ত্রী-সন্তানদের চিৎকারে লোকজন এগিয়ে আসলে এবং বাড়ির গেট বন্ধ থাকায় লোকজন তাকে ধরে ফেলে। পরে তাকে পুলিশে সোপর্দ করা হয়। আহত রাবেয়াকে টঙ্গী হাসপাতালে ভর্তি করা হয়েছে।গাজীপুরের অতিরিক্ত পুলিশ সুপার (সদর সার্কেল) মো. সাখওয়াৎ হোসেন জানান, জমিজমা সংক্রান্ত দীর্ঘ দিনের বিরোধকে কেন্দ্র করে এ হত্যাকাণ্ডের ঘটনা ঘটেছে। মরদেহ ময়নাতদন্তের জন্য গাজীপুরের শহীদ তাজ উদ্দীন আহমদ মেডিকেল কলেজ মর্গে পাঠানো হয়েছে।আমিনুল ইসলাম/এফএ/জেআইএম</body>
</article>
