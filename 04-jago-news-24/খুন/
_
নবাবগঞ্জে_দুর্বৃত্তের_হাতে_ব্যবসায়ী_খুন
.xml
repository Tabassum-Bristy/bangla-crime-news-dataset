<article>
  <headline>
নবাবগঞ্জে দুর্বৃত্তের হাতে ব্যবসায়ী খুন
</headline>
  <url>https://www.jagonews24.com/national/news/496058</url>
  <published_at>
</published_at>
  <category>খুন</category>
  <body>ঢাকার নবাবগঞ্জে দুর্বৃত্তের হাতে গোবিন্দ রাজবংশী (৫০) নামে এক ব্যবসায়ী খুন হয়েছেন। বুধবার (২৪ এপ্রিল) গভীর রাতে কে বা কারা তাকে হত্যা করে স্থানীয় কোঠাবাড়ি চকে ফেলে যায়। বৃহস্পতিবার (২৫ এপ্রিল) বেলা সাড়ে ১১টার দিকে ঘটনাস্থল থেকে তার লাশ উদ্ধার করেছে পুলিশ।নিহত গোবিন্দ রাজবংশী উপজেলার বান্দুরা ইউনিয়নের বারদোয়ারী গ্রামের হরমোহন রাজবংশীর ছেলে। তিনি বান্দুরা বাজারে মাছ ও কাপড়ের ব্যবসা করতেন।নিহতের স্ত্রী সাগরিকা রাজবংশী বলেন, আমার স্বামী এলাকায় একজন ভালো লোক হিসেব পরিচিত। তার সঙ্গে কারো কোনো ঝগড়া-বিবাদ ছিল না। কিছুদিন আগে আমার স্বামী কোঠাবাড়ি চকে দেওয়ান আক্তারের দুটি ডাঙ্গা (জলাশয়) মাছ চাষের জন্য ভাড়া নিয়েছিল। ডাঙ্গা দেখাশোনার জন্য লোকও রাখা হয়েছিল। কিন্তু তারা বাড়িতে বেড়াতে যাওয়ায় বুধবার সন্ধ্যায় সে (গোবিন্দ) ডাঙ্গা পাহারা দিতে চকে যায়। রাত ৯টার দিকে ফোনে তার সঙ্গে আমার শেষ কথা হয়। এরপর আর কোনো কথা হয়নি। সকাল ৮টার দিকে আমার স্বামীর জন্য ভাত নিয়ে এসে দেখি তাকে সবজির মাচায় গলায় রশি দিয়ে বেঁধে ঝুলিয়ে রাখা হয়েছে। তার পুরো মুখ গামছা দিয়ে বাঁধা ছিল। পরে আমি বাসায় খবর দেই।সংবাদ পেয়ে পুলিশ ঘটনাস্থলে পৌঁছে নিহতের মরদেহ উদ্ধার করে থানায় নিয়ে যায়।নবাবগঞ্জ থানার ওসি (তদন্ত) মোহাম্মদ সাইফুল ইসলাম বলেন, প্রাথমিকভাবে ধারণা করা হচ্ছে এটি একটি পরিকল্পিত হত্যাকাণ্ড। নিহতের মুখের ভিতর টিস্যু পেপার ঢোকানো ছিল। নিহতের বুকে, হাতে, পায়ে ক্ষত চিহ্ন রয়েছে।নবাবগঞ্জ থানার ওসি মোস্তফা কামাল বলেন, এ ঘটনায় আইনগত প্রক্রিয়া চলছে। লাশ উদ্ধার করে ময়নাতদন্তের জন্য স্যার সলিমুল্লাহ মেডিকেল কলেজ হাসপাতাল মর্গে পাঠানো হয়েছে। আশা করি দ্রুত অপরাধীদের চিহ্নিত করতে পারব।এমবিআর/পিআর</body>
</article>
