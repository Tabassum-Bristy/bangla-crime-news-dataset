<article>
  <headline>
যুবককে পিটিয়ে গাছে ঝুলিয়ে দিলেন মেম্বার
</headline>
  <url>https://www.jagonews24.com/country/news/463099</url>
  <published_at>
</published_at>
  <category>খুন</category>
  <body>লক্ষ্মীপুরে গরু চুরির অপবাদ দিয়ে বাড়ি থেকে ডেকে নিয়ে রাছেল নামের এক যুবককে পিটিয়ে হত্যার পর গাছে ঝুলিয়ে দেয়া হয়েছে বলে স্থানীয় এক ইউপি সদস্যের বিরুদ্ধে অভিযোগ উঠেছে।এ ঘটনায় জিজ্ঞাসাবাদের জন্য অভিযুক্ত ইউপি সদস্য (মেম্বার) ইউসুফসহ দুইজনকে আটক করা হয়েছে। মঙ্গলবার দুপুরে সদর উপজেলার কুশাখালী ইউনিয়নের কল্যাণপুর গ্রামে গাছে ঝুলন্ত যুবকের মরদেহ উদ্ধার করে পুলিশ। নিহত রাছেল ওই ইউনিয়নের পূর্ব কল্যাণপুর গ্রামের দিনমজুর মাইন উদ্দিনের ছেলে। তার গলায় আঘাতের চিহ্ন রয়েছে।নিহত যুবকের স্বজনদের দাবি, গরু চুরির অপবাদ দিয়ে তাকে হত্যার পর পরিকল্পিতভাবে গাছে ঝুঁলিয়ে রাখা হয়। এ ঘটনায় জিজ্ঞাসাবাদের জন্য অভিযুক্ত কালাম ও ৪ নম্বর ওয়ার্ডের সদস্য (মেম্বার) ইউসুফকে আটক করা হয়।পুলিশ ও স্থানীয়রা জানান, সোমবার কল্যাণপুর গ্রামের কালাম মিয়ার গরু চুরির ঘটনা ঘটে। এতে রাছেলকে চোর আখ্যায়িত করে ইউপি সদস্য ইউসুফকে দিয়ে গ্রাম্য সালিস ডাকেন কালাম মিয়া ও তার ছেলে বেলাল।বৈঠকে রাছেলকে ৫০ বেত্রাঘাত ও ৫ হাজার টাকা জরিমানার সিদ্ধান্ত হয়। কিন্তু সালিসি সিদ্ধান্ত তাদের মনমতো না হওয়ায় বেলাল ও কালাম মিয়া সেখানে থেকে উঠে যান।ওইদিন গভীর রাতে তারা বাড়ি থেকে মোবাইল ফোনে রাছেলকে ডেকে নেন। এরপর তিনি বাড়িতে ফেরেননি। মঙ্গলবার দুপুরে খালপাড়ের একটি গাছে ঝুলন্ত অবস্থায় তার মরদেহ উদ্ধার করে পুলিশ।নিহতের ছোট ভাই রাশেদ বলেন, বেলাল ও তার বাবা কালাম ফোন করে রাছেলকে বাড়ি থেকে ডেকে নিয়ে পরিকল্পিতভাবে গলায় চুরিকাঘাত করে হত্যা করে। পরে মেম্বারের সহায়তায় মরদেহ গাছে ঝুলিয়ে রাখে।লক্ষ্মীপুর সদর হাসপাতালের আবাসিক কর্মকর্তা (আরএমও) ডা. আনোয়ার হোসেন বলেন, নিহত যুবকের গলায় আঘাতের চিহ্ন রয়েছে। এটি হত্যাকাণ্ড বলে ধারণা করছি আমরা।এ ব্যাপারে চন্দ্রগঞ্জ থানা পুলিশের ভারপ্রাপ্ত কর্মকর্তা (ওসি) আবুল কালাম আজাদ বলেন, এ ঘটনায় কালাম ও ইউপি সদস্য ইউসুফকে জিজ্ঞাসাবাদের জন্য আটক করা হয়েছে। ঘটনাস্থল থেকে মরদেহ উদ্ধার করে সদর হাসপাতাল মর্গে পাঠানো হয়। এ ঘটনায় মামলা প্রক্রিয়াধীন রয়েছে।কাজল কায়েস/এএম/এমএস</body>
</article>
