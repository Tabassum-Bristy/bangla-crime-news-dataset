<article>
  <headline>
বিজিবির কাছে মালামাল বিক্রি বন্ধের ঘোষণা এলাকাবাসীর
</headline>
  <url>https://www.jagonews24.com/country/news/481438</url>
  <published_at>
</published_at>
  <category>খুন</category>
  <body>ঠাকুরগাঁওয়ের হরিপুর উপজেলায় বিজিবির সঙ্গে এলাকাবাসীর সংঘর্ষের সময় বিজিবির ছোড়া এলোপাতাড়ি গুলিতে নিরীহ কৃষক ও এসএসসি পরীক্ষার্থীসহ তিনজন নিহতের ঘটনার বিচার চেয়ে মানববন্ধন করেছেন এলাকাবাসী।একই সঙ্গে এ ঘটনার সুষ্ঠু তদন্ত এবং দোষীদের দৃষ্টান্তমূলক শাস্তি না হওয়া পর্যন্ত বিজিবি সদস্যদের সঙ্গে কথা বলা বন্ধ ও বিজিবির কাছে কোনো ধরনের পণ্যসামগ্রী বিক্রি করবেন না বলে ঘোষণা দিয়েছেন স্থানীয় ব্যবসায়ী ও দোকানদাররা।বৃহস্পতিবার বিকেলে বালিয়াডাঙ্গী উপজেলার চৌরাস্তায় বিশাল মানববন্ধন করে এমন ঘোষণা দেন এলাকাবাসী ও স্থানীয় দোকানিরা।এলাকাবাসীর আয়োজনে ঘণ্টাব্যাপী মানববন্ধনে বক্তব্য রাখেন- বালিয়াডাঙ্গী উপজেলা ছাত্রলীগের সভাপতি মমিরুল ইসলাম সুমন, সাধারণ সম্পাদক গোলাম রব্বানী মিঞা, সাংগঠনিক সম্পাদক মাসুদ রানা মুন্না, বালিয়াডাঙ্গী প্রেস ক্লাবের সভাপতি এনএম নুরুল ইসলাম, সাংবাদিক হারুন অর রশিদ, জুলফিকার আলী, রমজান আলী, স্বাধীন সমাজ কল্যাণ পরিষদের সভাপতি মোহাম্মদ উল্লাহ রায়হান দুলুসহ স্থানীয় গণ্যমান্য বক্তিরা।তারা বলেন, সীমান্তে বিজিবিকে দেশ ও আমাদের প্রাণ রক্ষার দায়িত্ব দিয়েছে সরকার। অথচ তারাই দেশের নিরীহ মানুষের প্রাণ নিচ্ছে। গত বছরের ফেব্রুয়ারি মাসে সদর উপজেলার গড়েয়া এলাকায় বিজিবি গুলি করে ছয়জন নিরীহ মানুষ প্রাণ নিয়েছিল। এক বছর পার হতে না হতেই আবার এ হত্যাকাণ্ড ঘটালো বিজিবি।প্রধানমন্ত্রীর দৃষ্টি আকর্ষণ করে বক্তারা বলেন, গুলি করে হত্যার পর কৃষক, এসএসসি পরীক্ষার্থী এবং মাস্টার্স পড়ুয়া শিক্ষার্থীদের চোরাকারবারি বলে দাবি করছে বিজিবি। তাদের এমন মিথ্যাচার এবং জঘন্য কর্মকাণ্ডের দৃষ্টান্তমূলক শাস্তি চাই আমরা।প্রসঙ্গত, ১২ ফেব্রুয়ারি বিজিবির সঙ্গে এলাকাবাসীর সংঘর্ষে বিজিবির গুলিতে এসএসসি পরীক্ষার্থী, মাস্টার্স পড়ুয়া শিক্ষার্থীসহ তিনজন নিহত এবং ১৫ জন আহত হন। এ ঘটনায় নিহতদের পরিবারকে জেলা প্রশাসন থেকে ২০ হাজার টাকা দাফন খরচ দেয়া হলেও এ পর্যন্ত কোনো মামলা হয়নি।রবিউল/এএম/এমকেএইচ</body>
</article>
