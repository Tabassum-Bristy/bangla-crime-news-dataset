<article>
  <headline>
ড্যাফোডিলের ছাত্র খুন : দুই ছিনতাইকারী শনাক্ত
</headline>
  <url>https://www.jagonews24.com/national/news/353896</url>
  <published_at>
</published_at>
  <category>খুন</category>
  <body>রাজধানীর ওয়ারী থানাধীন টিকাটুলীতে ড্যাফোডিল ইন্টারন্যাশনাল ইউনিভার্সিটির (ডিআইইউ) ছাত্র খন্দকার আবু তালহাকে (২২) ছুরিকাঘাতে খুনে জড়িত দুই ছিনতাইকারীকে শনাক্ত করেছে পুলিশ। ঘটনার পর থেকে থানা পুলিশ ওই দুই ছিনতাইকারীকে হন্যে হয়ে খুঁজছে।ওয়ারী থানা পুলিশ বলছে, ঘটনাস্থলের আশপাশ এলাকার সিসিটিভি ফুটেজে দেখা গেছে, দুই ছিনতাইকারীর ছবি। তাদের আমরা ইতোমধ্যে শনাক্ত করেছি। যেকোনো সময় গ্রেফতার করা সম্ভব হবে।পরিবার সূত্রে জানা গেছে, ডিআইইউয়ের আশুলিয়া ক্যাম্পাসের কম্পিউটার বিভাগের প্রথম বর্ষের ছাত্র ছিলেন খন্দকার আবু তালহা। রোববার সকাল সাড়ে ৬টার দিকে ওয়ারীর টিকাটুলী কেএম দাস লেনে নিজ বাড়ির পাশেই ছিনতাইকারীদের ছুরিকাঘাতে নিহত হন তিনি।নিহত তালহার গ্রামের বাড়ি কুমিল্লার বরুড়ার দেওড়া গ্রামে। দুই বোন ও এক ভাইয়ের মধ্যে তিনি ছিলেন সবার বড়। তার বাবা আবু রিয়াজ মো. নূর উদ্দিন খন্দকার এক সময় গার্মেন্ট ব্যবসায়ী ছিলেন। পুরান ঢাকার ইসলামপুরে তার একটি শোরুম রয়েছে। এখন তেল আমদানি-রফতানির সঙ্গে জড়িত।নিহত ছাত্র খন্দকার আবু তালহাসোমবার দুপুরে টিকাটুলীর কেএম দাস লেনের ১২/৪ নং নিজ বাসায় তালহার বাবা আবু রিয়াজ মো. নূর উদ্দিন খন্দকার জাগো নিউজকে বলেন, তালহা ছিল প্রতিবাদী। সুযোগ পেলেই অন্যায়ের প্রতিবাদ করত। অন্যায়ের প্রতিবাদ করাটাই যেন কাল হলো ওর।তিনি বলেন, ড্যাফোডিলের আশুলিয়া ক্যাম্পাসে পড়াশোনা করত তালহা। হোস্টেলেই থাকত। প্রতি সপ্তাহের বৃহস্পতিবার বাসায় আসত। শনিবার সকালে চলে যেত। কিন্তু এবার শনিবার না গিয়ে রোববার সকালে সে বের হয়।তার বাবা জানান, গতকাল (শনিবার) সকাল সাড়ে ৫টায় ঘুম থেকে ওঠে রেডি হয়। দুই বোনকে ডেকে নেয়। আমাকে ডেকে জড়িয়ে ধরে। আর বলে সাবধানে থাকবে। ঘর থেকে বেরিয়ে নিচে নামার সময় আমিই ছেলেকে সালাম দেই। সালামের উত্তর দিয়ে আবারও বলে, সাবধানে থেক। ঘরে এসে আবার শুয়ে পড়ি। কিন্তু ঘুম আসছিল না। ১০ মিনিট না যেতেই নিচ থেকে ছেলের জোরালো চিৎকার। বাবা বাঁচাও। চিৎকারে দৌড়ে নিচে যাই। ছেলে আমার রক্তাক্ত। কোলে নিয়ে হাসপাতালে নিলে ডাক্তার মৃত ঘোষণা করেন।ড্যাফোডিল ইন্টারন্যাশনাল ইউনিভার্সিটির ছাত্র তালহার এই ছবিটি এখন শুধু স্মৃতিঘটনা সম্পর্কে বাবা রিয়াজ বলেন, বাসার নিচ থেকে গলিতেই অস্ত্রের মুখে ওর মোবাইল নিয়ে নেয় ছিনতাইকারীরা। কিছু দূর না যেতেই রিকশায় আসা একই এলাকার বাসিন্দা আজিজুল হাকিম সানি (২৬) ও তার বোন সিফাদ সাদিয়ার (২৯) পথরোধ করে তিন ছিনতাইকারী। তালহা ছিনতাইকারীদের ধাওয়া করে একজনকে জাপটে ধরে। ওই সময় ছিনতাইকারীদের একজন এলোপাতাড়ি ছুরিকাঘাত করে তালহাকে।ওই ঘটনার প্রত্যক্ষদর্শী ও ছিনতাইয়ের শিকার আজিজুল হাকিম সানি জাগো নিউজকে বলেন, ছিনতাইকারীরা তালহার উরুতে দুটি ও হাতের কবজিতে একটি আঘাত করে। ও আর আমরা চিৎকার করি। কিন্তু দুঃখজনক বিষয় হলো কেউ এগিয়ে আসেনি। চারদিকে বাড়ি, গলি পথ। দু-তিনজন বেরিয়ে এলেই ওদের আমরা হাতেনাতে ধরে ফেলতে পারতাম। তালহা’রও হয়তো কিছু হত না। ওই ঘটনায় সিসিটিভি ফুটেজ দেখে দুই ছিনতাইকারীকে শনাক্ত করে পুলিশকে জানিয়েছি।ওয়ারী থানার ভারপ্রাপ্ত কর্মকর্তা (ওসি) রফিকুল ইসলাম জাগো নিউজকে বলেন, তালহা খুনের ঘটনায় ওই এলাকায় সিসিটিভি ফুটেজ সংগ্রহ করা হয়েছে। ওই ফুটেজ ধরে প্রত্যক্ষদর্শীদের মাধ্যমে নিশ্চিত হয়েই দুই ছিনতাইকারীকে শনাক্ত করা হয়েছে। বিস্তারিত পরিচয়ও হাতে এসেছে।ওসি বলেন, কিছু মিডিয়ায় ভুয়া সিসিটিভি ফুটেজ ও ছবিসহ নাম প্রচার হওয়ার পর ছিনতাইকারীরা গাঢাকা দিয়েছে। তাদের ধরতে পুলিশের অভিযান চলছে। যেকোনো মুহূর্তে গ্রেফতার করা সম্ভব হবে বলে জানান ওসি রফিকুল।জেইউ/জেডএ/আইআই</body>
</article>
