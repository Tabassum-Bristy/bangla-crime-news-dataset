<article>
  <headline>
একরাম হত্যা মামলার রায় আজ
</headline>
  <url>https://www.jagonews24.com/country/news/414859</url>
  <published_at>
</published_at>
  <category>খুন</category>
  <body>ফেনীর আলোচিত ফুলগাজী উপজেলার সাবেক চেয়ারম্যান ও উপজেলা আওয়ামী লীগের সভাপতি একরামুল হক একরাম হত্যা মামলার রায় আজ মঙ্গলবার। এ রায়ে আসামিদের সর্বোচ্চ শাস্তির দাবি জানিয়েছেন মামলার বাদী ও রাষ্ট্রপক্ষের আইনজীবীসহ স্থানীয়রা।গত ১৩ ফেব্রুয়ারি জেলা ও দায়রা জজ আদালতের বিচারক আমিনুল হক এ রায়ের দিন ধার্য করেন। একই সময় তিনি সকল আসামির জামিন বাতিল করে কারগারে পাঠানোর নির্দেশ দেন।২০১৪ সালের ২০ মে ফেনী শহরের একাডেমি এলাকায় প্রকাশ্যে দিবালোকে ফুলগাজী উপজেলা চেয়ারম্যান একরামকে কুপিয়ে, গুলি করে ও গাড়িতে আগুন দিয়ে পুড়িয়ে হত্যা করা হয়। এ ঘটনায় একরামের ভাই রেজাউল হক জসিম বাদী হয়ে বিএনপি নেতা মাহতাব উদ্দিন চৌধুরী মিনারের নাম উল্লেখসহ অজ্ঞাত ৩০-৩৫ জনকে আসামি করে ফেনী মডেল থানায় হত্যা মামলা দায়ের করেন। এতে আন্দোলনে সরগরম হয়ে ওঠে রাজপথ। দীর্ঘ সাড়ে তিন বছর মামলার সাক্ষ্য ও উভয়পক্ষের যুক্তিতর্কসহ সব আইনি প্রক্রিয়া শেষে আদালতের বিচারক ১৩ মার্চ রায়ের দিন ধার্য করেন। বর্বর ও নিষ্ঠুর এ হত্যাকাণ্ডে জড়িত অপরাধীদের ফাঁসি দাবি নিহত একরামের পরিবারের।তবে আসামিপক্ষের আইনজীবী আহসান কবির বেঙ্গল জানান, আসামিদের রাজনৈতিকভাবে হয়রানি করা হচ্ছে।এদিকে এ মামলায় চার্জশিটভুক্ত ৫৬ জন আসামির মধ্যে ১৯ জন পলাতক রয়েছেন। কারাগারে রয়েছেন জেলা আওয়ামী লীগের যুগ্ম-সাধারণ সম্পাদক জাহাঙ্গীর আদেল, কাউন্সিলর আবদুল্লাহ হিল শিবলু ও জেলা যুবলীগ নেতা মিস্টারসহ ৩৬ জন। আর রুটি সোহেল নামে একজন র্যাবের সঙ্গে ‘বন্দুকযুদ্ধে’ মারা গেছেন। এর মধ্যে ১৬ জন আসামি ১৬৪ ধারায় হত্যাকাণ্ডে জড়িত থাকার দায় স্বীকার করে আদালতে জবানবন্দি দিয়েছেন বলে জানান রাষ্ট্রপক্ষের আইনজীবী পাবলিক প্রসিকিউটর (পিপি) হাফেজ আহম্মদ৷হাফিজুল নিলু/আরএআর/জেআইএম</body>
</article>
