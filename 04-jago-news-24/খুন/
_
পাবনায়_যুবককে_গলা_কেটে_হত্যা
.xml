<article>
  <headline>
পাবনায় যুবককে গলা কেটে হত্যা
</headline>
  <url>https://www.jagonews24.com/country/news/423378</url>
  <published_at>
</published_at>
  <category>খুন</category>
  <body>পাবনায় পৌর এলাকার নারায়ণপুরে শাহেদ হাসান শুভ (২২) নামে এক যুবককে গলা কেটে হত্যা করেছে দুর্বৃত্তরা। সোমবার রাতে এ ঘটনা ঘটে। মঙ্গলবার সকাল সাড়ে ৮টার দিকে তার মরদেহ উদ্ধার করে পুলিশ।নিহত শুভ পাবনা পৌর সদরের নারায়ণপুর উত্তরপাড়া মহল্লার আরশেদ আলমের ছেলে। তিনি কিছুদিন আগ পর্যন্তও ছাত্রলীগের সক্রিয় কর্মী ছিলেন। পরিবারের চাপে সম্প্রতি ছাত্রলীগ ত্যাগ করেন।নিহত শুভর বড় ভাই ও সরকারি এডওয়ার্ড কলেজ শাখা ছাত্রলীগের সাবেক সভাপতি অ্যাডভোকেট রাশেদ আলী সোহেল জানান, এইচএসসি ফেল করার পর নিজ বাসার নিচেই শুভকে পরিবারের পক্ষ থেকে মুদির দোকান করে দেয়া হয়। প্রতিদিন রাত ১টার দিকে বাসায় ফেরে শুভ। তার কাছে বাসার কলাপসিবল গেটের একটা চাবি থাকে। সোমবারও অনেক রাত পর্যন্ত বেচাকেনা শেষে বাসায় যায় শুভ। মঙ্গলবার সকালে শুভকে ঘরে না দেখে খোঁজাখুঁজি শুরু করে পরিবারের লোকজন। পরে বাসা সংলগ্ন তার চাচা মাসুদ পারভেজের চারতলা বাসার ছাদে শুভকে গলাকাটা অবস্থায় পড়ে থাকতে দেখে থানায় খবর দেয়া হয়।সোহেল হাসান আরও জানান, সোমবার রাতে শুভর কাছে দুজন অতিথি এসেছিলেন। তাদের তিনি চিনতে পারেননি। ভেবেছিলেন শুভর পরিচিত বন্ধু হবে। নিহত শুভ কিছুদিন আগ পর্যন্ত ছাত্রলীগের সক্রিয় কর্মী ছিল। পরিবারের চাপে সম্প্রতি রাজনীতি ছেড়ে ব্যবসায় জড়িত হয় সে। এতে ক্ষুব্ধ হয়ে পূর্ববিরোধের জেরে পরিচিত কেউ তাকে হত্যা করেছে বলে ধারণা করা হচ্ছে।পাবনা সদর থানার ভারপ্রাপ্ত কর্মকর্তা (ওসি) ওবাইদুল হক জানান, খবর পেয়ে নিহতের মরদেহ উদ্ধার করে ময়নাতদন্তের জন্য পাবনা জেনারেল হাসপাতাল মর্গে পাঠানো হয়েছে। কে বা কারা এ হত্যাকান্ড ঘটিয়েছে তা তদন্ত করে দেখা হচ্ছে।এজে জামান/আরএআর/এমএস</body>
</article>
