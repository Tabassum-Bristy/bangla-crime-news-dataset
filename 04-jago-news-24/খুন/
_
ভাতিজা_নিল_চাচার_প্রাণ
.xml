<article>
  <headline>
ভাতিজা নিল চাচার প্রাণ
</headline>
  <url>https://www.jagonews24.com/country/news/451119</url>
  <published_at>
</published_at>
  <category>খুন</category>
  <body>যশোরের বাঘারপাড়া উপজেলায় জমি নিয়ে বিরোধের জের ধরে ভাতিজার হাতে চাচা খুন হয়েছেন। নিহত আব্দুর রহমান (৫৫) বাঘারপাড়া উপজেলার নারিকেলবাড়িয়া ইউনিয়নের খানপুর গ্রামের আজগর আলীর ছেলে।শুক্রবার বিকেলে ভাতিজার হামলার শিকার হন তিনি। চিকিৎসাধীন অবস্থায় শনিবার সকালে যশোর ২৫০ শয্যা জেনারেল হাসপাতালে তিনি মারা যান।নিহতের ভাই ইকরামুল ইসলাম জানান, শুক্রবার বিকেলে তিনি বাড়ির পাশে খানপুর বাজারে বসেছিলেন। এ সময় জমি নিয়ে বিরোধের জের ধরে ভাতিজা আরজু হোসেন ফরহাদ ও ফয়সাল তাকে মারপিট করে। তিনি দৌড়ে বাড়ির ভেতরে পালিয়ে যান। এ সময় ভাই আব্দুর রহমান তাকে রক্ষা করতে এগিয়ে আসেন। এরপর ফরহাদ ও ফয়সালসহ ৭-৮ জন আব্দুর রহমানকে লাঠি দিয়ে বুকে, পিঠে, পায়ে, হাতে বেধড়ক মারপিট করে। তিনি মাটিতে পড়ে গেলে তারা তার বুকের ওপর উঠে পা দিয়ে আঘাত করে। স্থানীয়রা সন্ধ্যার দিকে তাকে উদ্ধার করে যশোর ২৫০ শয্যা জেনারেল হাসপাতালে ভর্তি করে। চিকিৎসাধীন অবস্থায় শনিবার সকালে আব্দুর রহমান মারা যান।যশোর হাসপাতালের চিকিৎসক সালাউদ্দিন স্বপন বলেন, আব্দুর রহমানের বুকে প্রচণ্ড চাপা আঘাতের কারণে মৃত্যু হয়েছে।বাঘারপাড়া থানা পুলিশের ওসি (তদন্ত) ওহেদুজ্জামান বলেন, জমি নিয়ে বিরোধের জের ধরে আব্দুর রহমান খুন হয়েছেন। এ ঘটনায় জড়িতদের আটকের চেষ্টা চলছে।মিলন রহমান/এএম/জেআইএম</body>
</article>
