<article>
  <headline>
যৌতুকের দাবিতে কলেজছাত্রীকে বিষ খাইয়ে হত্যা
</headline>
  <url>https://www.jagonews24.com/country/news/434687</url>
  <published_at>
</published_at>
  <category>খুন</category>
  <body>সিরাজগঞ্জের সলঙ্গায় ফাহিদা খাতুন (২৫) নামে এক কলেজছাত্রীকে মারপিট করে বিষ খাইয়ে হত্যার অভিযোগ উঠেছে তার স্বামী, শাশুড়ি ও ননদের বিরুদ্ধে। এ ঘটনায় স্বামী রিয়াজকে আটক করেছে পুলিশ।বুধবার ভোররাতে সলঙ্গা থানার সলঙ্গা ইউনিয়নের শহরিয়ারপুর গ্রামে এ ঘটনা ঘটে। নিহত ফাহিদা খাতুন সিরাজগঞ্জ শহরের রেলওয়ে কলোনীর ফজলুল হকের মেয়ে ও শহরের রাশিদ্দোহা সরকারি মহিলা কলেজ থেকে এবার এইচএসসি পরীক্ষায় অংশগ্রহণ করেছিল। স্বামী রিয়াজ সলঙ্গার শহরিয়ারপুর গ্রামের আব্দুর রাজ্জাকের ছেলে।কলেজছাত্রীর মা বুলবুলি খাতুন মেয়ের মরদেহের পাশে আহাজারি করতে করতে বলেন, প্রায় চার বছর আগে মেয়ে ফাহিদার সঙ্গে রিয়াজের বিয়ে হয়। বিয়ের পর দোকান দেয়ার জন্য দুটি ল্যাপটপ কিনে দেয়া হয়। এছাড়াও ছেলের পড়াশোনার খরচের জন্য মাঝে-মধ্যেই টাকা দেয়া হতো। সম্প্রতি ছেলে বিএসসি পাস করলে ১০ লাখ টাকা যৌতুক চায়। যৌতুক দিতে না পারায় মাঝে-মধ্যেই মেয়েকে মারপিট করে বাড়িতে পাঠিয়ে দিতো। এ অবস্থায় বুধবারের মধ্যে টাকা না দিলে কিছু একটা দেখতে পাবেন বলে হুমকি দেয়। কিন্তু বুধবারের আগেই মঙ্গলবার রাত সাড়ে ১২টার দিকে মেয়ে আমাকে ফোন দেয়। তার কথাবার্তা সন্দেহ হয়।এরপরই জামাই রিয়াজ ফোন দিয়ে বলেন, আপনাদের বুধবার পর্যন্ত সময় দেয়া হয়েছিল। কিন্তু টাকা দিলেন না। এখন মেয়েকে মেরে ফেললে কিছু করতে পারবেন? উত্তরে আমি বলি আমি কিছু করতে পারব না কিন্তু তুমিতো সুখে থাকবে। কিন্তু আমি বুঝতে পারিনি মেয়েকে মেরে ফেলবে।সকাল ৭টায় জানতে পারি ফাহিদাকে মারপিট করে বিষ খাওয়ানো হয়। পরে বগুড়া হাসপাতালে নেয়ার পর চিকিৎসক তাকে মৃত ঘোষণা করেন।সলঙ্গা থানা পুলিশের ভারপ্রাপ্ত কর্মকর্তা (ওসি) ওহেদুজ্জমান বলেন, এ বিষয়ে লিখিত অভিযোগ পাইনি। অভিযোগ পেলে প্রয়োজনীয় ব্যবস্থা গ্রহণ করা হবে।ইউসুফ দেওয়ান রাজু/আরএআর/জেআইএম</body>
</article>
