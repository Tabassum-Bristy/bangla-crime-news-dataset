<article>
  <headline>
কুমিল্লায় জোড়া খুনের ঘটনায় ৮৫ জনের বিরুদ্ধে মামলা
</headline>
  <url>https://www.jagonews24.com/country/news/450186</url>
  <published_at>
</published_at>
  <category>খুন</category>
  <body>কুমিল্লার ব্রাহ্মণপাড়া উপজেলার শিদলাই গ্রামে জমি সংক্রান্ত বিরোধের জেরে গত শনিবার দুইপক্ষের সংঘর্ষ ও দুইজন নিহতের ঘটনায় রোববার রাতে ৮৫ জনের বিরুদ্ধে মামলা দায়ের হয়েছে। এ মামলায় সোমবার ভোর রাত পর্যন্ত ৬ জনকে গ্রেফতার করেছে পুলিশ।তাদেরকে দুপুরে আদালতের মাধ্যমে জেলহাজতে পাঠানো হয়েছে। এ দিকে ওই ঘটনার পর থেকে এলাকায় গ্রেফতার আতঙ্ক বিরাজ করছে এবং গ্রেফতার এড়াতে ওই এলাকা প্রায় পুরুষ শূন্য হয়ে পড়েছে।পুলিশ ও স্থানীয় সূত্রে জানা যায়, উপজেলার শিদলাই গ্রামের আমেরিকা প্রবাসী সামসু মিয়া গ্রুপের ‘বড় দলের’ জাহাঙ্গীর ও লিটনের লোকজনের সঙ্গে একই গ্রামের ‘ছোট দলের’ খোরশেদ আলম ও শানুর লোকজনের দীর্ঘ ৪০ বছর ধরে জমি নিয়ে বিরোধ চলে আসছিল। ওই বিরোধের জের ধরে গত শনিবার সকালে উভয়পক্ষ লাঠি, টেঁটা ও বল্লমসহ দেশীয় অস্ত্রশস্ত্রে সজ্জিত হয়ে সংঘর্ষে জড়িয়ে পড়ে। এ সংঘর্ষে ওই গ্রামের খোরশেদ আলম ও শানু মিয়া নিহত হন এবং অন্তত ২০ জন আহত হন।এ ঘটনায় নিহত খোরশেদ আলমের স্ত্রী নাসিমা আক্তার বাদী হয়ে রোববার রাতে ৫০ জনের নাম উল্লেখ করে ও অজ্ঞাতনামা ৩৫ জনসহ ৮৫ জনকে আসামি করে ব্রাহ্মণপাড়া থানায় একটি হত্যা মামলা দায়ের করেন। সোমবার ভোর রাত পর্যন্ত পুলিশ উপজেলার বিভিন্নস্থানে অভিযান চালিয়ে ৬ জনকে গ্রেফতার করেছে।স্থানীয়রা জানান, এ ঘটনার পর থেকে ওই গ্রামে গ্রেফতার আতঙ্ক বিরাজ করছে। অধিকাংশ পরিবারের পুরুষরা গ্রেফতার এড়াতে গ্রাম ছেড়ে পালিয়ে বেড়াচ্ছে। এতে ওই গ্রাম প্রায় পুরুষশূন্য হয়ে পড়েছে। এ ঘটনায় যেন কেউ অহেতুক হয়রানির শিকার না হন সেজন্য তারা প্রশাসনের হস্তক্ষেপ কামনা করেছেন।সন্ধ্যা ৬টায় ব্রাহ্মণপাড়া থানা পুলিশের ওসি সৈয়দ আবু মো. শাহজাহান কবির জাগো নিউজকে জানান, গ্রেফতারকৃতদের সোমবার আদালতের মাধ্যমে জেলহাজতে পাঠানো হয়েছে।মো. কামাল উদ্দিন/এমএএস/এমএস</body>
</article>
