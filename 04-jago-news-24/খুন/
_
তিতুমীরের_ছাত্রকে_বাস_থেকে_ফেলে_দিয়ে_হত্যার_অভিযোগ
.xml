<article>
  <headline>
তিতুমীরের ছাত্রকে বাস থেকে ফেলে দিয়ে হত্যার অভিযোগ
</headline>
  <url>https://www.jagonews24.com/national/news/402042</url>
  <published_at>
</published_at>
  <category>খুন</category>
  <body>রাজধানীর তিতুমীর কলেজের এক ছাত্রকে চলন্ত বাস থেকে ধাক্কা দিয়ে ফেলে দিয়ে হত্যা করার অভিযোগ উঠেছে। বৃহস্পতিবার (৪ জানুয়ারি) বিকেল সাড়ে ৫টার দিকে মহাখালীর আমতলী এলাকায় এ ঘটনা ঘটে। তবে পুলিশ বলছে এটি সড়ক দুর্ঘটনা।নিহত ওই ছাত্রের নাম শাকিল শেখ (২০)। এ ঘটনায় রায়হান ইসলাম (২০) নামে অপর এক ছাত্র আহত হয়েছেন।আহত রায়হান গণমাধ্যমকে বলেন, ‘শাকিলসহ আমরা চারজন মহাখালী আমতলী এলাকার রাস্তা পার হচ্ছিলাম। এ সময় কলেরা হাসপাতালের উত্তরাগামী একটি স্টাফবাস দেখে থামাতে বললে বাসটি না থামিয়ে আমাদের ধাক্কা দেয়ার চেষ্টা করে। পরে আমি আর শাকিল বাসে উঠে প্রতিবাদ জানাই। এ সময় বাসের সহকারীসহ আরও ২-৩ জন চলন্ত অবস্থায় শাকিলকে বাস থেকে ধাক্কা দিয়ে নিচে ফেলে দেয়। এ সময় বাসের চাকার নিচে পিষ্ট হয়ে ঘটনাস্থলেই শাকিলের মৃত্যু হয়। এ ঘটনায় আমাকেও ধাক্কা দিলে পড়ে গিয়ে আহত হই।’নিহত শাকিল মহাখালী ওয়্যারলেস এলাকার আক্কাছ আলীর ছেলে। তিনি তিতুমীর কলেজের হিসাববিজ্ঞান বিভাগের অনার্স প্রথম বর্ষের ছাত্র।এ বিষয়ে বনানী থানার উপ-পরিদর্শক (এসআই) মিজানুর রহমান বলেন, আমরা জানতে পেরেছি শাকিল নামে তিতুমীর কলেজের এক ছাত্র সড়ক দুর্ঘটনায় নিহত হয়েছেন। এ ঘটনায় কলেরা হাসপাতালের বাসটিকে আটক করা হয়েছে।এআর/বিএ</body>
</article>
