<article>
  <headline>
স্বামীর বিরুদ্ধে স্ত্রী হত্যার অভিযোগ
</headline>
  <url>https://www.jagonews24.com/country/news/417643</url>
  <published_at>
</published_at>
  <category>খুন</category>
  <body>ব্রাহ্মণবাড়িয়ায় স্বামীর বিরুদ্ধে ইসরাত জাহান আঁচল (১৬) নামে এক গৃহবধূকে শ্বাসরোধ করে হত্যার অভিযোগ পাওয়া গেছে। মঙ্গলবার দুপুর ১২টার দিকে আঁচলের শ্বশুরবাড়ি সদর উপজেলার নাটাই ইউনিয়নের মিন্দালিবাড়ি থেকে তার মরদেহ উদ্ধার করেছে পুলিশ।তবে আঁচলের শ্বশুরবাড়ির লোকজনের দাবি, সে গলায় ফাঁস দিয়ে আত্মহত্যা করেছে। কি কারণে আত্মহত্যা করেছে সেটি স্পষ্ট করে বলতে পারছে না তারা।নিহত আঁচল সদর উপজেলার ভাটপাড়া গ্রামের ফারুক মিয়ার মেয়ে। তার মা হেনা বেগম নাটাই ইউনিয়ন পরিষদের সদস্য (মেম্বার)।আঁচলের বাবা ফারুক মিয়া জাগো নিউজকে বলেন, গত আড়াই মাস আগে মিন্দালিবাড়ির শাকিল মিয়ার ছেলে মান্নার সঙ্গে আঁচলের বিয়ে হয়। বিয়ের পর থেকে যৌতুকের জন্য মান্না ও তার পরিবারের লোকজন আঁচলকে মারধর করতো। মঙ্গলবার সকালে মান্না ও তার পরিবারের লোকজন মিলে আঁচলকে শ্বাসরোধে হত্যা করে। এখন তারা বলছে, আঁচল গলায় ফাঁস দিয়ে আত্মহত্যা করেছে। আমি এ ঘটনার সুষ্ঠু বিচার চাই।ব্রাহ্মণবাড়িয়া সদর মডেল থানা পুলিশের ভারপ্রাপ্ত কর্মকর্তা (ওসি) মো. নবীর হোসেন মরদেহ উদ্ধারের বিষয়টি নিশ্চিত করে জাগো নিউজকে বলেন, নিহতের মরদেহ ময়নাতদন্তের জন্য সদর হাসপাতাল মর্গে পাঠানো হয়েছে। ময়নাতদন্তের প্রতিবেদন পেলেই মৃত্যুর সঠিক কারণ জানা যাবে।আজিজুল সঞ্চয়/এএম/এমএস</body>
</article>
