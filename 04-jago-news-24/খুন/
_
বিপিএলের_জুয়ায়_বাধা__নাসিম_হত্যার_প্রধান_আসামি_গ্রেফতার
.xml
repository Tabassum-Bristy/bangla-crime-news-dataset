<article>
  <headline>
বিপিএলের জুয়ায় বাধা : নাসিম হত্যার প্রধান আসামি গ্রেফতার
</headline>
  <url>https://www.jagonews24.com/national/news/374893</url>
  <published_at>
</published_at>
  <category>খুন</category>
  <body>রাজধানীর বাড্ডায় বিপিএল খেলা ঘিরে চলা জুয়ার আসরে বাধাকে কেন্দ্র করে ছুরিকাঘাতে বিশ্ববিদ্যালয় ছাত্র নাসিম আহমেদ এমাজউদ্দিন (২৪) নিহত ঘটনার প্রধান আসামি আসিফ শিকদারকে (২১) গ্রেফতার করা হয়েছে। মঙ্গলবার দিনগত রাতে কুমিল্লা থেকে তাকে গ্রেফতার করা হয়।গুলশান বিভাগের সহকারী পুলিশ কমিশনার (বাড্ডা জোন) আশরাফুল করিম এ তথ্য জানিয়েছেন। তিনি বলেন, ওই ঘটনায় তিনিই (আসামি আসিফ শিকদার) প্রধান, সে একাই জড়িত।এ বিষয়ে বেলা সাড়ে ১১টায় গুলশান ডিসি অফিসে আয়োজিত এক সংবাদ সম্মেলনে বিস্তারিত জানানো হবে বলে বলা হয়েছে।গত ৬ নভেম্বর (সোমবার) সকাল ৯টার দিকে রাজধানীর বাড্ডা থানাধীন পোস্ট অফিসের গলির ৩৭৫ নং দাগের ৪ নং নিজ বাসার সামনে নাসিমের গলায় ও কোমড়ে ৩টি স্থানে ছুরিকাঘাত করা হয়। পরে স্থানীয়দের সহযোগিতায় তাকে ঢাকা মেডিকেল কলেজ (ঢামেক) হাসপাতালে নেয়া হলে সেখানে কর্তব্যরত চিকিৎসক মৃত ঘোষণা করেন।নিহতের ছোট ভাই ইম্পেরিয়াল কলেজের দ্বাদশ শ্রেণির ছাত্র নাবিল আহমেদ জানান, বিপিএল খেলা নিয়ে বোর্ড (ক্যারাম বোর্ড) ঘরে রমরমা জুয়ার আসর চলছিল। সেখানে সন্ধ্যার পর ক্যারাম খেলতেন ভাই নাসিম। গত রাতে নাসিম ক্যারাম খেলতে গিয়ে দেখেন বিপিএলের ম্যাচ নিয়ে মোটা অঙ্কের জুয়া চলছিল। এতে বাধা দেন তিনি। বাধার মুখে রমজান আলী, আসিফ, রশিদ, শহীদুল ও রফিক নামে স্থানীয়দের সঙ্গে বাগবিতণ্ডা হয় নাসিমের। ঘটনা হাতাহাতি পর্যন্তও গড়ায়।ওই ঘটনায় রাতেই রাজধানীর বাড্ডা থানায় হত্যা মামলা দায়ের করেন নিহতের বাবা আলী আহমেদ সাইফ উদ্দীন। মামলা নং ৭। মামলায় তিনজনের নাম উল্লেখ করা হয়েছে।জেইউ/এআর/আরএস/আইআই</body>
</article>
