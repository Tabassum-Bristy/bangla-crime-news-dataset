<article>
  <headline>
প্রেমে রাজি না হওয়ায় বান্ধবীর পেটে ছুরি ঢুকিয়ে দিলেন বন্ধু
</headline>
  <url>https://www.jagonews24.com/country/news/494375</url>
  <published_at>
</published_at>
  <category>খুন</category>
  <body>গাজীপুরে প্রেমের প্রস্তাব প্রত্যাখ্যান করায় এক কলেজছাত্রীকে ছুরিকাঘাতে হত্যা করা হয়েছে। বুধবার দুপুরে গাজীপুর সিটি কর্পোরেশনের কোনাবাড়ি এলাকায় এ ঘটনা ঘটে। নিহত কলেজছাত্রীর নাম শারমিন আক্তার লিজা (১৮)। তিনি কোনাবাড়ি এলাকার ক্যামব্রিজ কলেজের একাদশ শ্রেণির ছাত্রী এবং আমবাগ ঈদগাহ মাঠ এলাকার মো. শফিকুল ইসলামের মেয়ে।এ ঘটনায় হত্যাকারী কোনাবাড়ি লিংকন কলেজের ছাত্র মোস্তাকিম রহমানকে (১৯) হাতেনাতে আটক করেছে স্থানীয়রা। তিনি সদর থানার সালনা জালা মার্কেট এলাকার আবুল কাসেমের ছেলে। তিনি বাবা-মায়ের সঙ্গে আমবাগ পশ্চিমপাড়া হাজি বাড়িতে ভাড়া থাকেন। তারা দুজনেই ক্যামব্রিজ কলেজে লেখাপড়া করেন।কোনাবাড়ি থানা পুলিশের ওসি এমদাদ হোসেন জানান, কোনাবাড়ি এলাকার ক্যামব্রিজ কলেজের একাদশ শ্রেণির ছাত্রী শারমিন আক্তার লিজা দুপুরে কলেজে বর্ষ উত্তীর্ণ পরীক্ষা শেষে বাড়ি ফেরার পথে কোনাবাড়ি কাঁচাবাজার এলাকায় পৌঁছালে পূর্ব থেকে ওঁৎ পেতে থাকা কোনাবাড়ি লিংকন কলেজের ছাত্র মোস্তাকিম রহমান ওই ছাত্রীর গতিরোধ করে প্রেম নিবেদন করেন। লিজা তার প্রস্তাব প্রত্যাখ্যান করলে ছুরি দিয়ে লিজার পেটে আঘাত করেন।এসময় লিজার চিৎকারে আশপাশের লোকজন এগিয়ে আসে। পালিয়ে যাওয়ার সময় ছুরিসহ মোস্তাকিমকে স্থানীয়রা আটক করে এবং গুরুতর আহত অবস্থায় লিজাকে ঢাকা মেডিকেল কলেজ হাসপাতালে নিয়ে যাওয়ার পথে তার মৃত্যু হয়। স্থানীয়রা ঘাতককে আটক করে পুলিশে সোপর্দ করেছে।আমিনুল ইসলাম/এমএএস/পিআর</body>
</article>
