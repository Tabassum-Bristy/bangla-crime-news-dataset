<article>
  <headline>
ফতুল্লায় জামাইয়ের ছুরিকাঘাতে শ্বশুর খুন
</headline>
  <url>https://www.jagonews24.com/country/news/476469</url>
  <published_at>
</published_at>
  <category>খুন</category>
  <body>নারায়ণগঞ্জ সদর উপজেলার ফতুল্লায় জামাইয়ের ছুরিকাঘাতে ওহাব মিয়া (৬৫) নামে এক বৃদ্ধ খুন হয়েছেন। সোমবার সন্ধ্যা সাড়ে ৬টার দিকে ফতুল্লার আলীগঞ্জ এলাকাস্থ আর এমএস সোয়েটার কারখানা সংলগ্ন রনি মিয়ার ভাড়া বাড়িতে এ ঘটনা ঘটে। ঘটনার পর এলাকাবাসী জামাই আলমগীরকে (৩৫) আটক করে পুলিশে দিয়েছে।নিহত ওহাব মিয়া কিশোরগঞ্জের বাইজিদপুর থানার বাইজিদপুর এলাকার মৃত আব্দুল কাদিরের ছেলে। তিনি সপরিবারে আলীগঞ্জ এলাকার রনি মিয়ার বাড়িতে ভাড়া থাকতেন। আটক জামাই আলমগীর ফতুল্লা রেলস্টেশন উকিল বাড়ি মোড় এলাকার আব্দুস সাত্তার মিয়ার ছেলে।নিহতের মেয়ে রোকসানা জানান, তার ছোট বোন শাহনাজকে পারিবারিকভাবে আলমগীরের সঙ্গে বিয়ে দেয়া হয়। আলমগীর মূলত নেশাগ্রস্ত। নেশার টাকার জন্য প্রায় সময় সে স্ত্রী শাহনাজকে নির্যাতনসহ যৌতুকের টাকার জন্য নানাভাবে চাপ সৃষ্টি করে আসছিল। নেশাগ্রস্ত স্বামীর নির্যাতন সহ্য করতে না পেরে শাহনাজ বাবার বাড়িতে চলে আসে। পারিবারিক সমস্যা নিয়ে রোববার আলীগঞ্জে স্থানীয় ইউনিয়ন পরিষদের সদস্য জাহাঙ্গীরের অফিসে সালিশ হয়। এতে ক্ষীপ্ত হয়ে আলমগীর সন্ধ্যায় শ্বশুরবাড়ি আলীগঞ্জে এসে হৈচৈ করার একপর্যায়ে ধারালো ছুরি দিয়ে শ্বশুর ওহাবকে খুন করে।ফতুল্লা মডেল থানা পুলিশের ভারপ্রাপ্ত কর্মকর্তা (ওসি) মঞ্জুর কাদের জানান, শ্বশুরকে খুন করে পালিয়ে যাওয়ার সময় এলাকাবাসী আলমগীরকে আটক করে পুলিশে সোপর্দ করে। নিহতের মরদেহ উদ্ধার করে নারায়ণগঞ্জ জেনারেল হাসপাতাল মর্গে প্রেরণ করা হয়েছে।শাহাদাত হোসেন/আরএআর/জেআইএম</body>
</article>
