<article>
  <headline>
এমপিপুত্র রনির বিরুদ্ধে সাক্ষ্য দিলেন ম্যাজিস্ট্রেট
</headline>
  <url>https://www.jagonews24.com/law-courts/news/308920</url>
  <published_at>
</published_at>
  <category>খুন</category>
  <body>রাজধানীর নিউ ইস্কাটনে জোড়া খুনের মামলায় সংসদ সদস্য পিনু খানের ছেলে বখতিয়ার আলম রনির বিরুদ্ধে সাক্ষ্য দিয়েছেন তৎকালীন ঢাকা চিফ মেট্রোপলিটন ম্যাজিস্ট্রেট নুরু মিয়া।ম্যাজিস্ট্রেট নুরু মিয়া ২০১৫ সালের ১৮ জুন এই মামলার সাক্ষী জাহাঙ্গীর আলম ও ট্রাইগার কামালের ১৬৪ ধারায় স্বীকারোক্তিমুলক জবানবন্দি রেকর্ড করেছিলেন।বৃহস্পতিবার ঢাকার দ্বিতীয় অতিরিক্ত মহানগর দায়রা জজ সামছুন নাহারের আদালতে তিনি সাক্ষ্য দেন।আদালত পরবর্তী সাক্ষ্যগ্রহণের জন্য ২৬ জুলাই দিন ধার্য করেন। মামলায় ৩৭ সাক্ষীর মধ্যে ১৮ জনের সাক্ষ্যগ্রহণ হয়েছে।মামলার অভিযোগে জানা গেছে, ২০১৫ সালের ১৩ এপ্রিল গভীর রাতে নিউ ইস্কাটনে মদ্যপ অবস্থায় রনি নিজ গাড়ি থেকে এলোপাতাড়ি গুলি ছোড়েন। এতে রিকশাচালক হাকিম ও অটোরিকশাচালক ইয়াকুব আলী আহত হন। পরে ঢাকা মেডিকেল কলেজ হাসপাতালে চিকিৎসাধীন অবস্থায় ১৫ এপ্রিল হাকিম এবং ২৩ এপ্রিল ইয়াকুব মারা যান।পরবর্তীতে হাকিমের মা মনোয়ারা বেগম রমনা থানায় অজ্ঞাতপরিচয় কয়েকজনকে আসামি করে মামলা করেন। ঢাকা মহানগর গোয়েন্দা পুলিশ ২৪ মে মামলাটি তদন্তের দায়িত্ব পাওয়ার পর গোয়েন্দা তথ্যের ভিত্তিতে ৩১ মে এলিফ্যান্ট রোডের বাসা থেকে রনিকে গ্রেফতার করেন।পরে ২০১৫ সালের ২১ জুলাই রনিকে একমাত্র আসামি করে আদালতে অভিযোগপত্র দাখিল করেন ঢাকা মহানগর পুলিশের গোয়েন্দা শাখার (ডিবি) উপপরিদর্শক (এসআই) দীপক কুমার দাস।২০১৬ সালের ৬ মার্চ রনির বিরুদ্ধে অভিযোগ গঠন করেন ঢাকার দ্বিতীয় অতিরিক্ত মহানগর দায়রা জজ সামছুন নাহার।আসামি রনি মহিলা আওয়ামী লীগের নেত্রী ও সংরক্ষিত নারী আসনের সংসদ সদস্য বেগম পিনু খানের ছেলে।জেএ/এসআর/জেআইএম</body>
</article>
