<article>
  <headline>
সেমাই খাওয়া নিয়ে স্ত্রীর গলায় পুলিশ সদস্যের কামড়, পরক্ষণেই মৃত্যু
</headline>
  <url>https://www.jagonews24.com/country/news/492140</url>
  <published_at>
</published_at>
  <category>খুন</category>
  <body>খুলনায় কর্মরত আর্মড (এপিবিএন) পুলিশের নায়েক মাহমুদ আলমের বিরুদ্ধে স্ত্রী জোয়ানা আকতার উষাকে মারপিট ও শ্বাসরোধ করে হত্যার অভিযোগ উঠেছে। ঘটনার পর মাহমুদ আলমকে আটক করেছে মহানগরীর খানজাহান আলী থানা পুলিশ।শনিবার বেলা ২টায় স্ত্রী জোয়ানা আকতার উষাকে খুলনা মেডিকেল কলেজ হাসপাতালে নিয়ে যাওয়া হয়। চিকিৎসকরা জানান, হাসপাতালে আনার আগেই উষা মারা গেছেন। এলাকাবাসী ও পুলিশ জানায়, পারিবারিক কলহের জেরে শুক্রবার রাতে স্বামী মাহমুদ আলম তার স্ত্রী জোয়ানা আকতার উষাকে (২০) মারধর ও শ্বাসরোধ করে হত্যা করেন। শনিবার ভোরে তিনি বাইরে থেকে ঘরের দরজা বন্ধ করে পালিয়ে যান। দুপুরের দিকে কোন সাড়াশব্দ না পেয়ে বাড়ির লোকজন খোঁজখবর নিতে গিয়ে ঘরে উষাকে পড়ে থাকতে দেখে পুলিশে খবর দেন। বেলা ২টার দিকে পুলিশ তাকে উদ্ধার করে খুলনা মেডিকেল কলেজ হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।স্থানীয় সূত্র জানায়, নায়েক মাহমুদ আলম খুলনার শিরোমণি এপিবিএনে কর্মরত। গত পাঁচ মাস আগে তাদের বিয়ে হয়। শুক্রবার রাতে সেমাই খাওয়া নিয়ে স্বামী-স্ত্রীর মধ্যে বাগবিতণ্ডা হয়। একপর্যায়ে মাহমুদ আলম তার স্ত্রী উষাকে গলায় কামড় দেয়। এতে তিনি নিস্তেজ হয়ে পড়েন। নিহত উষার গলায় কামড়ের চিহ্ন রয়েছে। পুলিশ কনস্টেবল মাহমুদ আলম ও তার স্ত্রীর বাড়ি সাতক্ষীরা জেলার আশাশুনি উপজেলায়। খানজাহান আলী থানা পুলিশের (ওসি) শফিকুল ইসলাম বলেন, বাদামতলা এলাকার মনিরুল ইসলামের ভাড়া বাসায় থাকতেন মাহমুদ ও তার স্ত্রী। নিহত উষার গলায় কামড় ও শরীরে আঘাতের চিহ্ন রয়েছে। মরদেহ উদ্ধার করে ময়নাতদন্তের জন্য খুলনা মেডিকেল কলেজ হাসপাতাল মর্গে পাঠানো হয়েছে।ওসি জানান, হত্যার কারণ খুঁজে বের করতে মরদেহের ময়নাতদন্তের নির্দেশ দেয়া হয়েছে। নায়েক মাহমুদকে আটক করা হয়েছে।আলমগীর হান্নান/এমএএস/এমএস</body>
</article>
