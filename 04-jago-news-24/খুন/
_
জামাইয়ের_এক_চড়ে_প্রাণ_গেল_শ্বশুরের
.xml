<article>
  <headline>
জামাইয়ের এক চড়ে প্রাণ গেল শ্বশুরের
</headline>
  <url>https://www.jagonews24.com/country/news/434381</url>
  <published_at>
</published_at>
  <category>খুন</category>
  <body>সাতক্ষীরার কলারোয়া উপজেলায় জামাইয়ের হাতে শ্বশুর খুন হয়েছেন। সোমবার রাত ৯টার দিকে এ ঘটনা ঘটে।নিহত আবুল কাশেম (৭২) কুশোডাঙ্গা ইউনিয়নের লক্ষীখোলা গ্রামের মৃত. করিম গাজীর ছেলে।ঘাতক জামাই আব্দুল জলিল (৪০) হেলাতলা ইউনিয়নের উত্তর দিগং গ্রামের আব্দুল হামিদ বিশ্বাসের ছেলে।নিহতের স্ত্রী রোজিনা বেগম জানান, ১০ বছর পূর্বে দিগং গ্রামের আব্দুল জলিলের সঙ্গে তার মেয়ে রেশমা বেগমের বিয়ে হয়। সতীনের সংসারে এসে রেশমা স্বামী জলিলের হাতে নির্যাতিত হতে থাকেন। পারিবারিক অশান্তির কারণে রেশমা ঈদের কয়েকদিন আগে বাবার বাড়িতে চলে আসেন। সোমবার জলিল রেশমাকে নিয়ে যাওয়ার জন্য শ্বশুরবাড়িতে আসলে শ্বশুরের সাথে তার কথা কাটাকাটি হয়। একপর্যায়ে তিনি শ্বশুরকে সজোরে চড় মারেন। এতে বৃদ্ধ শ্বশুর পাশের দেয়ালে আছড়ে পড়ে মাথায় আঘাত পেয়ে ঘটনাস্থলেই মারা যান। এ সময় প্রতিবেশীরা এগিয়ে এসে জলিলকে আটক করে থানায় খবর দেয়। পরে পুলিশ এসে ঘাতক জামাইকে আটক করে ও নিহতের মরদেহ উদ্ধার করে থানায় নিয়ে যায়।কলারোয়া থানা পুলিশের ভারপ্রাপ্ত কর্মকর্তা (ওসি) বিপ্লব কুমার নাথ জাগো নিউজকে বলেন, মরদেহটি উদ্ধার ও ঘাতক আব্দুল জলিলকে আটক করা হয়েছে। এ ব্যাপারে থানায় মামলার প্রস্তুতি চলছে।আকরামুল ইসলাম/আরএআর/জেআইএম</body>
</article>
