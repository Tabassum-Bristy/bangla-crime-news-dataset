<article>
  <headline>
ড্যাফোডিলের ছাত্র খুন : দুই ছিনতাইকারীর জবানবন্দি
</headline>
  <url>https://www.jagonews24.com/law-courts/article/359107</url>
  <published_at>
</published_at>
  <category>খুন</category>
  <body>ড্যাফোডিল বিশ্ববিদ্যালয়ের ছাত্র খন্দকার আবু তালহা (২২) খুনে জড়িত থাকার অভিযোগে গ্রেফতার দুই ছিনতাইকারী আদালতে স্বীকারোক্তিমূলক জবানবন্দি দিয়েছেন। বুধবার ছিনতাইকারী বেলাল হোসেন সবুজ ও আব্দুর রহমান মিলনকে ঢাকা সিএমএম আদালতে হাজির করেন মামলার তদন্তকারী কর্মকর্তা ওয়ারী থানার উপ-পরিদর্শক হারুন।এ সময় তাদের স্বীকারোক্তিমূলক জবানবন্দি রেকর্ড করার আবেদন করেন তিনি। আবেদনের প্রেক্ষিতে ঢাকা মহানগর হাকিম সরাফুজ্জামান আনছারী ছিনতাইকারী বেলাল হোসেন সবুজের ও ঢাকা মহানগর হাকিম একেএম মঈন উদ্দিন সিদ্দিকী ছিনতাইকারী আব্দুর রহমান মিলনের জবানবন্দি রেকর্ড করেন। জবানবন্দি শেষে তাদের কারাগারে পাঠানোর নির্দেশ দেন আদালত। মঙ্গলবার রাতে তাদের গ্রেফতার করে ওয়ারি বিভাগ পুলিশ।উল্লেখ্য, ড্যাফোডিল বিশ্ববিদ্যালয়ের কম্পিউটার বিভাগের প্রথম বর্ষের ছাত্র ছিলেন খন্দকার আবু তালহা। গত ৮ অক্টোবর সকাল সাড়ে ৬টার দিকে ওয়ারীর টিকাটুলি কে এম দাস লেনের নিজ বাসা থেকে বের হন তিনি। বাসার গলিতে প্রতিবেশীকে বাঁচাতে গিয়ে ছিনতাইকারীদের ছুরিকাঘাতে আহত হন তিনি। পরে ঢাকা মেডিকেল কলেজ হাসপাতালে চিকিৎসাধীন অবস্থায় মৃত্যু হয় তার।নিহত তালহার গ্রামের বাড়ি কুমিল্লার বরুড়ার দেওড়া গ্রামে। তালহা হোস্টেলে থেকে ড্যাফোডিল বিশ্ববিদ্যালয়ের ঢাকার আশুলিয়া ক্যাম্পাসে পড়াশোনা করতেন। দুই বোন-এক ভাইয়ের মধ্যে তিনি ছিলেন সবার বড়। তার বাবা আবু রিয়াজ মো. নূর উদ্দিন খন্দকার এক সময় তৈরি পোশাক ব্যবসায়ী ছিলেন।পুরান ঢাকার ইসলামপুরে তার একটি শোরুম রয়েছে। এছাড়া তেল আমদানি-রফতানির সঙ্গেও জড়িত তিনি। ওই ঘটনায় জড়িত থাকার বিষয়ে এলাকার শীর্ষ ছিনতাইকারী লিটু, হিরা ও আসলামসহ ৫/৬ জনের নাম উঠে আসে। সংবাদ মাধ্যমেও বিষয়টি প্রকাশ পায়। ওয়ারী থানা পুলিশও জানায়, তালহা খুনে জড়িত দুই ছিনতাইকারীকে তারা শনাক্ত করেছে।জেএ/ওআর/আরআইপি</body>
</article>
