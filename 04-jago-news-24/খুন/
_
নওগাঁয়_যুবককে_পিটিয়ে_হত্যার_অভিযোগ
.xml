<article>
  <headline>
নওগাঁয় যুবককে পিটিয়ে হত্যার অভিযোগ
</headline>
  <url>https://www.jagonews24.com/country/news/421480</url>
  <published_at>
</published_at>
  <category>খুন</category>
  <body>নওগাঁয় শাহিন আলম (২৮) নামে পুলিশের এক যুবককে পিটিয়ে হত্যার অভিযোগ উঠেছে এলাকার মাদক ব্যবসায়ীদের বিরুদ্ধে।শনিবার সন্ধ্যা ৭টার দিকে নওগাঁ সদর উপজেলার বোয়ালিয়া গ্রামের মাদ্রাসা পাড়ায় এ ঘটনা ঘটে। নিহত শাহিন আলম ওই গ্রামের মৃত তজু খন্দকারের ছেলে।স্থানীয় সূত্রে জানা গেছে, শাহিন আলম একজন ক্ষুদ্র ব্যবসায়ী এবং পুলিশের সোর্স হিসেবে কাজ করত। বোয়ালিয়া গ্রামের বিষুর ছেলে শিবলু, শামছুলের ছেলে জুয়েল ও সামাদের ছেলে রানার বিরুদ্ধে মাদক ব্যবসায় সম্পৃক্ততার অভিযোগ আছে। তারা তিনজন মাদকের মামলায় গত ২-৩ মাস কারাভোগ করে সপ্তাহ খানেক আগে ছাড়া পেয়ে বাড়িতে আসে।এরপর থেকে তারা শাহিন আলমকে সন্দেহ করে। শনিবার সন্ধ্যায় গ্রামের রাস্তায় শাহিনকে একা পেয়ে গাছের ডাল ও হাতুড়ি দিয়ে পিটিয়ে গুরুতর জখম করে। এসময় এলাকাবাসীরা এগিয়ে আসলে তারা পালিয়ে যায়। পরে শাহিন আলমকে উদ্ধার করে নওগাঁ সদর হাসপাতালে নেয়া হলে কর্তব্যরত চিকিৎসক তাকে মৃত ঘোষণা করেন।নওগাঁ সদর থানার ভারপ্রাপ্ত কর্মকর্তা (ওসি) সমিত কুমার কুন্ড বলেন, শাহিন পুলিশের সোর্স হিসেবে কাজ করত কিনা আমার জানা নেই। তবে সে ক্ষুদ্র ব্যবসায়ী ছিল।তিনি আরও বলেন, পারিবারিক দ্বন্দ্বের জেরে এ হত্যাকাণ্ডের ঘটনা ঘটে থাকতে পারে। ঘটনাস্থল পরিদর্শন করা হয়েছে। প্রত্যক্ষদর্শীদের কাছ থেকে কয়েকজনের নাম পেয়েছি। ঘটনার পর থেকে তারা পলাতক রয়েছে। আটকের চেষ্টা চলছে। লাশ সদর হাসপাতাল মর্গে আছে।আব্বাস আলী/এমবিআর</body>
</article>
