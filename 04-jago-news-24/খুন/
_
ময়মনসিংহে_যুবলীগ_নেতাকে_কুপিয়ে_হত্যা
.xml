<article>
  <headline>
ময়মনসিংহে যুবলীগ নেতাকে কুপিয়ে হত্যা
</headline>
  <url>https://www.jagonews24.com/country/news/500057</url>
  <published_at>
</published_at>
  <category>খুন</category>
  <body>ময়মনসিংহ জেলা যুবলীগের আহ্বায়ক কমিটির সদস্য রেজাউল করিম রাসেলকে (৩৫) কুপিয়ে হত্যা করেছে দুর্বৃত্তরা। সোমবার দিবাগত রাত ৩টার দিকে নগরীর মৃত্যুঞ্জয় স্কুল এলাকায় এ ঘটনা ঘটে। নিহত রাসেল শহরতলীর শম্ভুগঞ্জ চরহরিপুর এলাকার জালাল ডিলারের ছেলে।নিহতের পরিবার জানায়, সোমবার সন্ধ্যার পর রাসেল তার বড় বোন জেসমিনের বাসা থেকে বের হয়। এরপর রাত ৩টার দিকে ফোন আসে রাসেলকে কে বা কারা হত্যা করেছে। স্থানীয়রা রাসেলকে মৃত্যুঞ্জয় স্কুল এলাকায় থেকে উদ্ধার করে ময়মনসিংহ মেডিকেল কলেজ হাসপাতালে নিয়ে গেলে চিকিৎসক তাকে মৃত ঘোষণা করেন।নিহত রাসলের বড় বোন জেসমিনের অভিযোগ করে বলেন, মহানগর ছাত্রলীগ নেতা আরিফের সঙ্গে রাসেলের দীর্ঘদিন ধরে বিরোধ চলছিল। গত বছর রমজান মাসের ৮ তারিখ জেলা ছাত্রলীগের ওই নেতার নেতৃত্বে একদল সন্ত্রাসী আমার ভাইয়ের একটি আঙ্গুল কেটে নেয়। এরপর কয়েকবার আমার ভাইকে হত্যার উদ্দেশ্যে হামলা চালানো হয়। আমি আমার ভাইয়ের খুনিদের ফাঁসি চাই।হাসপাতালের চিকিৎসক লুৎফর রহমান জানান, রাসেলের মাথাসহ শরীরের একাধিক স্থানে আঘাতের চিহ্ন পাওয়া গেছে। অতিরিক্ত রক্তক্ষরণেই তার মৃত্যু হয়েছে।ময়মনসিংহের অতিরিক্ত পুলিশ সুপার হুমায়ুন কবির বলেন, আমরা হাসপাতালে এসে তার পরিচয় নিশ্চিত হয়েছি। তবে কে বা কারা তাকে হত্যা করেছে তা জানা যায়নি। এখনো মামলা হয়নি। ঘটনাটি সুষ্ঠু তদন্তের মাধ্যমে বিচারের আশ্বাস দেন তিনি।রকিবুল হাসান রুবেল/আরএআর/জেআইএম</body>
</article>
