<article>
  <headline>
পরকীয়ায় স্ত্রী হত্যা : দণ্ডিতদের আপিল শুনানি ২০ জানুয়ারি
</headline>
  <url>https://www.jagonews24.com/law-courts/news/475565</url>
  <published_at>
</published_at>
  <category>খুন</category>
  <body>পরকীয়ার জেরে স্ত্রী হত্যার ঘটনায় যাবজ্জীবন দণ্ডপ্রাপ্ত চিকিৎসক স্বামী এবং পরকীয়া প্রেমিকার করা আপিলের শুনানির জন্য আগামী ২০ জানুয়ারি দিন ঠিক করেছেন হাইকোর্ট। মঙ্গলবার বিচারপতি মো. আবু জাফর সিদ্দিকী ও বিচারপতি খন্দকার দিলিরুজ্জামানের সমন্বয়ে গঠিত বেঞ্চ এই দিন ঠিক করে আদেশ দেন।আদালতে বাদী পক্ষে মামলা পরিচালনা করেন অ্যাডভোকেট জেয়াদ আল মালুম, রেজিয়া সুলতানা চমন ও মাকসুদা আক্তার। সঙ্গে ছিলেন অ্যাডভোকেট হারুন অর রশিদ।অ্যাডভোকেট জেয়াদ আল মালুম জাগো নিউজকে জানান, এর আগে ২০১৪ সালে বিচারিক আদালত মামলার প্রধান আসামি ডাক্তার মো. তোফাজ্জল হোসেন এবং পরকীয়া প্রেমিকা সামসুন্নাহার ওরফে নার্গিসকে যাবজ্জীবন কারাদণ্ড দেন। ওই রায়ের বিরুদ্ধে হাইকোর্টে আপিল করেন আসামি পক্ষের আইনজীবীরা।অন্যদিকে নিম্ন আদালতের রায় যাবজ্জীবন দণ্ড থেকে বাড়িয়ে মৃত্যুদণ্ড করার দবিতে রিভিশন আবেদন করা হয়েছে বলেও জানান জেয়াদ আল মালুম। এরপর মামলাটি শুনানির জন্য আসলে শুনানির জন্য এই দিন ঠিক করেন আদালত।মামলার বিবরণে জানা যায়, পরকীয়ার জেরে পারিবারিক কলহের কারণে ২০০৮ সালের ৬ জুলাই ডাক্তার মো. তোফাজ্জল হোসেন তার স্ত্রী ফাহমিদা আক্তার নাজমাকে হত্যা করেন। মিরপুরের ডুইপ প্রকল্পের সেকশন-২ এর বাসা নং-১, লেন নং-৫ ও ব্লক-৩ এর বাসায় গরম পানি ঢেলে এবং বটি দা দিয়ে কুপিয়ে নৃশংসভাবে তাকে হত্যা করা হয়।ঘটনার পরের দিন ৭ জুলাই ফাহমিদা আক্তার নাজমার ডাক্তার স্বামী মো. তোফাজ্জল হোসেন ও তার পরকীয়া প্রেমিকা সামসুন্নাহার ওরফে নার্গিসকে আসামি করে মামলা করা হয়। এরপর এই ঘটনায় পুলিশ চার্জশিট দাখিল করে।চার্জশিট দাখিলের পর মামলার শুনানি নিয়ে মহানগর দায়রা জজ ঢাকার আদালত বিচারিক কাজ শেষে দুই আসামিকে যাবজ্জীবন দণ্ড দিয়ে রায় ঘোষণা করেন। এরপর আসামিরা হাইকোর্টে আপিল করেন।এফএইচ/এসএইচএস/জেআইএম</body>
</article>
