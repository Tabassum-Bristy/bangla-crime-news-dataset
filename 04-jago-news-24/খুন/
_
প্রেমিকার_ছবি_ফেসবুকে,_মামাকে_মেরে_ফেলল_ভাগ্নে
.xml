<article>
  <headline>
প্রেমিকার ছবি ফেসবুকে, মামাকে মেরে ফেলল ভাগ্নে
</headline>
  <url>https://www.jagonews24.com/country/news/433603</url>
  <published_at>
</published_at>
  <category>খুন</category>
  <body>সাবেক প্রেমিকার ছবি ফেসবুকে আপলোড করাকে কেন্দ্র করে মামা নুরুল আবছারকে (৫৫) ছুরিকাঘাতে খুন করে ফেলল ভাগ্নে।কক্সবাজারের চকরিয়ার ফাঁসিয়াখালীর ভাঙ্গারমুখ গ্রামে বুধবার দুপুর ২টার দিকে এ ঘটনা ঘটে। নিহত আবছার একই গ্রামের আব্বাস আহমদের ছেলে। ভাগ্নে জাকির আলম একই গ্রামের ফেরদৌসের ছেলে। এ ঘটনায় জিজ্ঞাসাবাদের জন্য ভাগ্নের স্ত্রী হুসনে আরা বেগমকে আটক করেছে পুলিশ।স্থানীয় সূত্র জানায়, বছর দুয়েক আগে জাকিরের সঙ্গে মামা আবছারের মেয়ের প্রেমের সম্পর্ক গড়ে ওঠে। প্রেমিকা মামাতো বোনকে বিয়ে না করে বছর দেড়েক আগে হুসনে আরাকে বিয়ে করে জাকির।এরপর বছর খানেক আগে প্রেমিকাকে অন্যত্র বিয়ে দেয়া হয়। কিন্তু প্রেমের সম্পর্ক থাকা অবস্থার দুইজনের কিছু অন্তরঙ্গ ছবি সম্প্রতি ফেসবুকে আপলোড করে জাকির। এ নিয়ে মামা-ভাগ্নের দ্বন্দ্ব শুরু হয়। বুধবার দুপুরে কথা কাটাকাটির একপর্যায়ে মামাকে ছুরিকাঘাত করে ভাগ্নে। এতে মামা নিহত হয়।চকরিয়া থানা পুলিশের ওসি (তদন্ত) ইয়াসিন আরফাত বলেন, জাকির পরিবারসহ চট্টগ্রামে বাস করে। সেখানে জাকির দর্জির এবং হুসনে আরা পোশাককর্মী হিসেবে কাজ করে। বুধবার সকালে তারা ঈদ করতে গ্রামে আসে। সেখানে মামা-ভাগ্নের কথা কাটাকাটি হয়। একপর্যায়ে ছুরি দিয়ে মামাকে আঘাত করে জাকির। এতে ঘটনাস্থলেই মারা যান মামা আবছার। নিহতের মরদেহ ময়নাতদন্তের জন্য কক্সবাজার সদর হাসপাতাল মর্গে পাঠানো হয়েছে। জাকিরকে ধরতে পুলিশের অভিযান চলছে বলেও জানান ওসি।সায়ীদ আলমগীর/এএম/জেআইএম</body>
</article>
