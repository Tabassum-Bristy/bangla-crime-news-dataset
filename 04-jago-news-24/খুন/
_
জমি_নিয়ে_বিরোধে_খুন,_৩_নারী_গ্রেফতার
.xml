<article>
  <headline>
জমি নিয়ে বিরোধে খুন, ৩ নারী গ্রেফতার
</headline>
  <url>https://www.jagonews24.com/country/news/338038</url>
  <published_at>
</published_at>
  <category>খুন</category>
  <body>গাজীপুরের কাপাসিয়ায় মোস্তফা কামাল (৪৫) নামে এক অটোরিকশা চালক খুন হয়েছেন। জমি সংক্রান্ত বিরোধে শনিবার বিকেলে প্রতিপক্ষের হামলায় তিনি নিহত হন। এ ঘটনায় রোববার ভোরে তিন নারীকে আটক করেছে পুলিশ।নিহত মোস্তফা কামাল খিরাটি মধ্যপাড়া গ্রামের মৃত সেকান্দর আলীর ছেলে। আটকরা হলেন- ফিরোজা বেগম (৪০), রেনু আক্তার (৪০) ও নাজমা আক্তার (৩৬)।নিহতের বড় ভাই আসাদুজ্জামান জানান, মোস্তফা কামাল শনিবার বিকেল পাঁচটার দিকে তার কলা বাগান থেকে কলা কাটার সময় প্রতিপক্ষ গোলাপ মিয়া ও আবুল মাস্টারের সঙ্গে কথা কাটাকাটি ও বাকবিতণ্ডা হয়। এক পর্যায়েপ্রতিপক্ষরা তাদের নারী সহযোগীসহ মোস্তফা কামালের ওপর দা ও লাঠি নিয়ে হামলা করে। এতে ঘটনাস্থলেই তার মৃত্যু হয়। অভিযুক্তদের সঙ্গে আগে থেকেই জমি সংক্রান্ত বিরোধে আদালতে মামলা চলছিল।কাপাসিয়া থানার সহকারী উপ-পরিদর্শক (এএসআই) শওকত হোসেন জানান, পুলিশ শনিবার রাতে নিহতের মরদেহ উদ্ধার করেছে। এ ঘটনায় নিহতের স্ত্রী রীনা বেগম বাদী হয়ে শনিবার রাতে হামলাকারীদের অভিযুক্ত করে কাপাসিয়া থানায় মামলা রুজু করেন।জনতার সহায়তায় রোববার ভোরে অভিযুক্ত তিন নারীকে কাপাসিয়া বাসস্ট্যান্ড থেকে গ্রেফতার করা হয়েছে। তাদেরকে আদালতে এবং মরদেহ গাজীপুর শহীদ তাজ উদ্দিন আহমেদ মেডিকেল কলেজ হাসপাতালে পাঠানোর প্রক্রিয়া চলছে।আমিনুল ইসলাম/এফএ/এমএস</body>
</article>
