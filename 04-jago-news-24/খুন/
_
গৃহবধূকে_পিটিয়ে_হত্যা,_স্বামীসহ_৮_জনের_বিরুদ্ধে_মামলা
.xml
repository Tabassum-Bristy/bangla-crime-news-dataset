<article>
  <headline>
গৃহবধূকে পিটিয়ে হত্যা, স্বামীসহ ৮ জনের বিরুদ্ধে মামলা
</headline>
  <url>https://www.jagonews24.com/country/news/347251</url>
  <published_at>
</published_at>
  <category>খুন</category>
  <body>যৌতুকের ২ লাখ টাকা না পেয়ে সিরাজগঞ্জ পৌর এলাকার সয়াধানগড়ায় মারুফা খাতুন (৩২) নামে এক গৃহবধূকে পিটিয়ে হত্যা করেছে স্বামী ও তার পরিবারের সদস্যরা।এ ঘটনায় নিহতের স্বামী মনোয়ার হোসেন ও ফিরোজকে গ্রেফতার করেছে পুলিশ। সেই সঙ্গে স্বামীসহ ৮ জনকে আসামি করে মামলা করা হয়েছে।মঙ্গলবার রাতে নিহতের বাবা মো. আব্দুল মান্নান শেখ বাদী হয়ে স্বামীসহ ৮ জনের নাম উল্লেখ করে সিরাজগঞ্জ সদর থানায় হত্যা মামলা করেন।মামলার অন্য আসামিরা হলেন- রায়গঞ্জ উপজেলার ধানগড়া ইউনিয়নের নলছিয়া গ্রামের মোখলেছুর রহমানের ছেলে নিহতের স্বামী মনোয়ার হোসেন (৩৫), তার বড় বোন মনোয়ারা বেগম (৩৭), ভগ্নিপতি শহিদুল ইসলাম খান (৪৫), ছোট ভাই দেলোয়ার হোসেন (৩২), মো. মাহবুব আলম (৫৫), মোখলেছুর রহমান (৫৫), মো. ফিরোজ হোসেন ও খালা মাকসুদা বেগম (৩৫)।এর আগে মঙ্গলবার দুপুরে পৌর এলাকার সয়াধানগড়া মধ্যপাড়া মহল্লার নয়নমোড়ের শহিদুল ইসলামের বাড়ির দ্বিতীয় তলায় ছাদে একটি বাঁশের সঙ্গে থেকে মারুফার ঝুলন্ত মরদেহ উদ্ধার করে পুলিশ। নিহত মারুফা খাতুন (৩২) রায়গঞ্জ উপজেলার ব্রহ্মগাছা ইউনিয়নের কালিয়াবাড়ী গ্রামের মো. আব্দুল মান্নান সেখের মেয়ে।সিরাজগঞ্জ সদর থানা পুলিশের উপ-পরিদর্শক ও মামলার তদন্তকারী কর্মকর্তা আবু জাফর জানান, মারুফার মাথার পেছনে ছিদ্র, হাতে-পায়ে ও শরীরের বিভিন্ন স্থানে জখমের চিহ্ন রয়েছে। ধারণা করা হচ্ছে, তাকে হত্যার পর মরদেহ বাঁশের সঙ্গে ঝুলিয়ে রাখা হয়।এ ঘটনায় গৃহবধূর স্বামী ও ভাতিজা ফিরোজকে গ্রেফতার করা হয়েছে। নিহতের বাবা মো. আব্দুল মান্নান শেখ বাদী হয়ে ৮ জনের নাম উল্লেখ করে হত্যা মামলা করেছেন। এ মামলার বাকি আসামিদের গ্রেফতারে অভিযান অব্যাহত রয়েছে বলে জানান পুলিশের এই কর্মকর্তা।ইউসুফ দেওয়ান রাজু/এএম/জেআইএম</body>
</article>
