<article>
  <headline>
স্বামীকে তালাক দেয়ায় স্ত্রীকে হত্যা
</headline>
  <url>https://www.jagonews24.com/country/news/423370</url>
  <published_at>
</published_at>
  <category>খুন</category>
  <body>গাজীপুরে প্রাক্তন স্ত্রীকে শ্বাসরোধে হত্যা করে পালিয়েছে স্বামী। সোমবার মহানগরীর ইটাহাটা দক্ষিণপাড়া এলাকার হারেস আলীর ভাড়া বাড়ির ফ্ল্যাট থেকে নিহত নিপা বেগমের (১৯) মরদেহ উদ্ধার করে মর্গে পাঠিয়েছে।নিপা বেগম ময়মনসিংহের ফুলবাড়িয়া থানার জোড়বাড়িয়া গ্রামের শফিকুল ইসলামের মেয়ে। ঘাতক রুবেল আকন্দ ঝালকাঠি জেলার রাজাপুর থানার আদাখোলা গ্রামের আবদুল খালেকের ছেলে।জয়দেবপুর থানার ভোগড়া পুলিশ ফাঁড়ির ইনচার্জ এসআই মো. জাকির হোসেন জানান, রুবেল স্ত্রী নিপাকে নিয়ে গাজীপুর মহানগরীর ইটাহাটা দক্ষিণপাড়া এলাকার হারেস আলীর বাসার ৫ তলায় ভাড়া থেকে পলমল সোয়েটার কারখানায় চাকরি করতেন। গত ১৮ এপ্রিল নিপা স্বামী রুবেলকে তালাক দেন। তালাকের পর রুবেল ওই বাড়ির নিচতলায় থাকতে শুরু করেন। রোববার রাতে কারখানা থেকে ফিরে কোনো এক সময় নিপার ৫ তলার ঘরে ঢুকে রুবেল তাকে শ্বাসরোধে হত্যার পর মরদেহ ঘরে রেখে পালিয়ে যান। সোমবার বিকেলে নিপার মা শাহিন আক্তার বেড়াতে এসে ঘরের দরজা খুলে মেয়ের মরদেহ দেখতে পান। খবর পেয়ে মরদেহ উদ্ধার করে ময়নাতদন্তের জন্য শহীদ তাজউদ্দিন আহমদ মেডিকেল কলেজ হাসপাতাল মর্গে পাঠানো হয়।তিনি আরও জানান, নিহতের গলায় শ্বাসরোধের চিহ্ন ছাড়াও শরীরের বিভিন্ন স্থানে জখমের চিহ্ন রয়েছে। এ ঘটনায় নিপার মা জয়দেবপুর থানায় একটি হত্যা মামলা দায়ের করেছেন।আমিনুল ইসলাম/আরএআর/এমএস</body>
</article>
