<article>
  <headline>
একরাম হত্যা : মিনার চৌধুরীর জামিন স্থগিত
</headline>
  <url>https://www.jagonews24.com/law-courts/news/366148</url>
  <published_at>
</published_at>
  <category>খুন</category>
  <body>ফেনীর ফুলগাজী উপজেলা চেয়ারম্যান একরাম হত্যা মামলায় বিএনপি নেতা মিনার চৌধুরীর পার্সপোর্ট জমা রাখার শর্তে হাইকোর্টের দেয়া ছয়মাসের জামিন চারমাস স্থগিত করেছেন সুপ্রিম কোর্টের চেম্বার জজ আদালত। এ সময়ের মধ্যে বিএনপি নেতা মিনারকে নিয়মিত আপিল করতে বলা হয়েছে।একই মামলার অপর দুই আসামি শাহজালাল ও জিয়াউর রহমান বাপ্পীর জামিনও স্থগিত করেছেন চেম্বার জজ আদালত।সোমবার সুপ্রিম কোর্টের আপিল বিভাগের বিচারপতি সৈয়দ মাহমুদ হোসেনের চেম্বার জজ আদালত এ আদেশ দেন। আদালতে মিনার চৌধুরীর পক্ষে শুনানি করেন আইনজীবী মনসুরুল হক চৌধুরী। রাষ্ট্রপক্ষে ছিলেন ডেপুটি অ্যাটর্নি জেনারেল মাসুদ হাসান চৌধুরী।এর আগে গত ২২ অক্টোবর মিনার চৌধুরীকে ছয় মাসের জামিন দেন হাইকোর্ট। বিচারপতি এ কে এম আসাদুজ্জামান ও বিচারপতি রাজিক আল জলিলের সমন্বয়ে গঠিত হাইকোর্ট ডিভিশন বেঞ্চ মিনার চৌধুরীর পাসপোর্ট জমা রাখার শর্তে এ জামিন আদেশ দেন।আইনজীবী জানান, চলতি বছরের মার্চ মাসে আপিল বিভাগ এ মামলা ৬ মাসের মধ্যে নিষ্পত্তির আদেশ দিয়েছিলেন। যদি এ সময়ের মধ্যে নিষ্পত্তি না হয়, তাহলে মিনার চৌধুরীর জামিন আবেদন বিবেচনা করতে বলেছিলেন। সে বিষয়টি বিবেচনায় নিয়ে হাইকোর্ট তার পার্সপোর্ট জমা রাখার শর্তে ওইদিন তাকে জামিন দেন। এরপর রাষ্ট্রপক্ষ ওই আদেশ স্থগিত সোমবার আবেদন করেন।গত বছরের ২৪ নভেম্বর হাইকোর্ট এ মামলায় মিনার চৌধুরীকে ছয়মাসের জামিন দিলে ওই আদেশের বিরুদ্ধে আপিল বিভাগে আবেদন করেন রাষ্ট্রপক্ষ। ওই আবেদনের পরিপ্রেক্ষিতে ১৯ মার্চ মিনার চৌধুরীর জামিন বাতিল করে দেয় আপিল বিভাগ। একইসঙ্গে ছয়মাসের মধ্যে মামলার বিচারকাজ শেষ করার নির্দেশ দেয়া হয়।২০১৪ সালে ২০ মে ফেনী শহরের একাডেমি এলাকায় সন্ত্রাসীরা প্রকাশ্যে গুলি করে, কুপিয়ে ও পুড়িয়ে নির্মম ও বর্বোরোচিতভাবে একরামকে হত্যা করে।এ ঘটনায় তার ভাই রেজাউল হক জসিম বাদী হয়ে বিএনপি নেতা মিনার চৌধুরীকে প্রধান আসামি করে অজ্ঞাতনামা ৩০-৩৫ জনের বিরুদ্ধে ফেনী মডেল থানায় মামলা করেন। মিনার চৌধুরী বর্তমানে কারাগারে রয়েছেন।এফএইচ/একে/এসএইচএস/আইআই</body>
</article>
