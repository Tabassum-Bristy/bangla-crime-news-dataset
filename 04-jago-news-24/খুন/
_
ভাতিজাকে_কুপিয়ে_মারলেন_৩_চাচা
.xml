<article>
  <headline>
ভাতিজাকে কুপিয়ে মারলেন ৩ চাচা
</headline>
  <url>https://www.jagonews24.com/country/news/517297</url>
  <published_at>
</published_at>
  <category>খুন</category>
  <body>সাতক্ষীরার কলারোয়া উপজেলার সোনাবাড়িয়া এলাকায় জমি নিয়ে বিরোধের জেরে চাচাদের হাতে খুন হয়েছেন ভাতিজা আলফাজ হোসেন গাজী। নিহত আলফাজ হোসেন গাজী উপজেলার দক্ষিণ সোনাবড়িয়া গ্রামের শাহাদাত গাজীর ছেলে।মঙ্গলবার রাত ১০টার দিকে এ ঘটনা ঘটে। পরে চিকিৎসার জন্য সাতক্ষীরা সদর হাসপাতালে নিয়ে গেলে মধ্যরাতে তিনি মারা যান।নিহতের বড় ভাই আলতাফ হোসেন গাজী বলেন, ছয় বছর ধরে চাচাদের সঙ্গে জমিজমা নিয়ে বিরোধ চলছে। মঙ্গলবার রাতে ওই বিরোধের জেরে ঝগড়ার এক পর্যায়ে চাচা সলেমান গাজী, ইসমাইল, গণি ও চাচতো ভাই নাজমুল বাড়িতে এসে আলফাজকে দা দিয়ে কুপিয়ে জখম করেন।গুরুতর অবস্থায় আলফাজকে কলারোয়া হাসপাতালে ভর্তি করা হয়। অবস্থার অবনতি হলে চিকিৎসকরা সাতক্ষীরা সদর হাসপাতালে নেয়ার পরামর্শ দেন। মধ্যরাতে সাতক্ষীরা সদর হাসপাতালে নিয়ে গেলে জরুরি বিভাগেই মারা যান আলফাজ হোসেন।কলারোয়া থানা পুলিশের ওসি মনীর-উল-গীয়াস জাগো নিউজকে বলেন, জমি নিয়ে বিরোধকে কেন্দ্র করে এ হত্যাকাণ্ডের ঘটনা ঘটেছে। এ ঘটনায় জড়িত থাকার অভিযোগে আলফাজ হোসেনের দুই চাচিকে আটক করা হয়েছে। অন্য হামলাকারীরা পালিয়েছে। এ ঘটনায় এখনও মামলা হয়নি। জড়িতদের গ্রেফতারে অভিযান শুরু করেছে পুলিশ।আকরামুল ইসলাম/এফএ/জেআইএম</body>
</article>
