<article>
  <headline>
সোনাগাজীতে এবার যুবককে পুড়িয়ে হত্যার চেষ্টা
</headline>
  <url>https://www.jagonews24.com/country/news/493078</url>
  <published_at>
</published_at>
  <category>খুন</category>
  <body>ফেনীর সোনাগাজীতে এবার আবু সালেহ মিম (২৫) নামে এক যুবককে হাত-পা বেঁধে শরীরে কেরোসিন ঢেলে আগুনে পুড়িয়ে হত্যার চেষ্টা করেছে দুর্বত্তরা। গতকাল বুধবার রাতে পৌরসভার চর গণেশ এলাকায় এ ঘটনা হয়।মিমের স্বজনরা জানান, আবু সালেহ মিম ঢাকার একটি পলিটেকনিক কলেজের শিক্ষার্থী। গত রোববার তিনি বাড়ি আসেন। গতকাল বুধবার রাতে তার চিৎকার শুনে বাড়ির লোকজন ছুটে এসে তাকে হাত-পা বাঁধা অবস্থায় উঠানে পড়ে থাকতে দেখেন। এ সময় তারা মিমের শরীর কেরোসিন তেলে ভেজা দেখতে পান। তাকে সংজ্ঞাহীন অবস্থায় ফেনী জেলা সদর হাসপাতালে নেয়া হয়। পরে তাকে আশঙ্কাজনক অবস্থায় চট্টগ্রাম মেডিকেল কলেজ হাসপাতালে স্থানান্তর করা হয়।মিমের বোন নাসরিন বলেন, কেরোসিন ঢেলে আগুন দিতে চেষ্টা করেছিল, কিন্তু লোকজন এসে পড়ায় তারা আর আগুন দিতে পারেনি।ফেনী সদর হাসপাতালের আবাসিক মেডিকেল অফিসার ডা. আবু তাহের বলেন, ছেলেটির অবস্থা খারাপ। এজন্য তাকে উন্নত চিকিৎসার জন্য চট্টগ্রাম মেডিকেল কলেজ হাসপাতালে স্থানান্তর করা হয়েছে।এর আগে গত শনিবার যৌন হয়রানির প্রতিবাদ করায় ফেনীর সোনাগাজী ইসলামিয়া সিনিয়র ফাজিল মাদরাসার আলিম পরীক্ষার্থী নুসরাত জাহান রাফির (১৮) গায়ে কেরোসিন ঢেলে আগুন দেয়া হয়। চারদিন মৃত্যুর সঙ্গে পাঞ্জা লড়ে গতকাল বুধবার রাতে ঢাকা মেডিকেল কলেজ (ঢামেক) হাসপাতালের বার্ন ইউনিটে মারা যান নুসরাত।রাশেদুল হাসান/আরএআর/জেআইএম</body>
</article>
