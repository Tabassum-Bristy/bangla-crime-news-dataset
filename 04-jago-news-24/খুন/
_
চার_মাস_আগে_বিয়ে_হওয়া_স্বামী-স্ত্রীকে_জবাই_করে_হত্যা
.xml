<article>
  <headline>
চার মাস আগে বিয়ে হওয়া স্বামী-স্ত্রীকে জবাই করে হত্যা
</headline>
  <url>https://www.jagonews24.com/country/news/508227</url>
  <published_at>
</published_at>
  <category>খুন</category>
  <body>কিশোরগঞ্জের করিমগঞ্জে দিনের বেলায় স্বামী-স্ত্রীকে জবাই করে হত্যা করেছে দুর্বৃত্তরা। শুক্রবার বিকেলে উপজেলার কাদিরজঙ্গল ইউনিয়নের দক্ষিণ চাঁনপুর এলাকায় একটি মৎস্য খামার থেকে রিকশাচালক আবু বক্কর (২৫) ও তার স্ত্রী হিমার (১৮) মৃতদেহ উদ্ধার করা হয়।নিহত আবু বক্কর পার্শ্ববর্তী সতেরদরিয়া গ্রামের মোক্তার হোসেনের ছেলে। তার স্ত্রী হিমা কিশোরগঞ্জ সদর উপজেলার মাইজখাপন ইউনিয়নের পাঠানপাড়া গ্রামের মাসুদ মিয়ার মেয়ে। মাত্র চারমাস আগে তাদের বিয়ে হয়।পুলিশ জানায়, স্ত্রীকে সঙ্গে নিয়ে মাইজখাপন কালাইহাটি গ্রামে যাওয়ার কথা বলে বাড়ি থেকে বের হন আবু বক্কর। স্থানীয়রা জানান, খালার বাড়ি যাওয়ার পথে জুম্মার নামাজের পর দক্ষিণ চাঁনপুর গ্রামের পাশে একটি মৎস্য খামারের পাড়ে বসে আবু বক্কর ও তার স্ত্রীকে কথা বলতে দেখা গেছে।বিকেলে সেখানেই তাদের জবাই করা মৃতদেহ পড়ে থাকতে দেখে পুলিশে খবর দেয় এলাকাবাসী। খবর পেয়ে কিশোরগঞ্জের পুলিশ সুপার মাশরুরুকুর রহমান খালেদ, করিমগঞ্জ থানা পুলিশের ভারপ্রাপ্ত কর্মকর্তা মমিনুল ইসলামসহ পুলিশের ঊর্ধ্বতন কর্মকতারা ঘটনাস্থল পরিদর্শন করেন।নিহতদের সঙ্গে থাকা দুটি মোবাইল ফোন উদ্ধার করেছে পুলিশ। ঠিক কি কারণে এ জোড়াখুনের ঘটনা ঘটেছে, কিংবা কারা এ ঘটনায় জড়িত তা কিছুই বলতে পারছে না কেউ।পুলিশ নিহত দু’জনের মৃতদেহ উদ্ধার করে ময়নাতদন্তের জন্য কিশোরগঞ্জ ২৫০ শয্যা জেনারেল হাসপাতাল মর্গে পাঠিয়েছে।নূর মোহাম্মদ/এমএএস/পিআর</body>
</article>
