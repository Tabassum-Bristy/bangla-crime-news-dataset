<article>
  <headline>
দিনেদুপুরে মা-ছেলেসহ তিনজনকে কুপিয়ে হত্যা
</headline>
  <url>https://www.jagonews24.com/country/news/512605</url>
  <published_at>
</published_at>
  <category>খুন</category>
  <body>কুমিল্লার দেবিদ্বারে দিনে দুপুরে মা-ছেলেসহ ৩ জনকে কুপিয়ে হত্যা করেছেন মোখলেসুর রহমান (৩৫) নামে এক যুবক। পরে গণপিটুনিতে নিহত হয়েছেন ঘাতক মোখলেসুর রহমান। বুধবার সকাল ১০টার দিকে উপজেলার সুলতানপুর ইউনিয়নের রাধানগর গ্রামে এ ঘটনা ঘটে।নিহতরা হলেন- রাধানগর গ্রামের মো. শাহ আলমের স্ত্রী আনোয়ারা বেগম (৪০), তার ছেলে আবু হানিফ ( ১২), একই গ্রামের নুরুল ইসলামের স্ত্রী নাজমা আক্তার (৩৬)। ঘাতক মোখলেসুর রহমান একই গ্রামের মর্তুজা আলীর ছেলে।দেবীদ্বার থানা পুলিশের ভারপ্রাপ্ত কর্মকর্তা (ওসি) জহিরুল ইসলাম ঘটনার সত্যতা নিশ্চিত করেছেন।পুলিশ ও স্থানীয় সূত্রে জানা যায়, ঘাতক মোখলেসুর রহমান একটি ধারালো ছেনি নিয়ে অতর্কিত প্রতিবেশী নুরুল ইসলাম, আনোয়ারা বেগম, হানিফ, নাজমা বেগম ও মাজেদা বেগমসহ ৮/৯ জনকে এলোপাতাড়ি কুপিয়ে গুরুতর জখম করেন। এতে আনোয়ারা বেগম, হানিফ ও নাজমা বেগম ঘটনাস্থলেই মারা যান।এ ঘটনায় আহত নুরুল ইসলাম তার মা মাজেদা বেগমসহ আরও ৫ জনকে কুমিল্লা মেডিকেল কলেজ হাসপাতালে ভর্তি করা হয়েছে। খবর পেয়ে কুমিল্লা পুলিশ সুপার সৈয়দ নুরুল ইসলাম ঘটনাস্থলে যান।দেবিদ্বার থানা পুলিশের ওসি জহিরুল হক জানান, ৩ জনকে কুপিয়ে হত্যার পর ঘাতককে পিটিয়ে মেরেছে এলাকার লোকজন। মোট ৪ জনের মরদেহ ময়নাতদন্তের জন্য কুমিল্লা মেডিকেল কলেজ হাসপাতালের মর্গে নেয়া হয়েছে। হত্যাকাণ্ডের কারণ এখনও জানা যায়নি।কামাল উদ্দিন/আরএআর/এমএস/জেআইএম</body>
</article>
