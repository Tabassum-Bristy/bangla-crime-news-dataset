<article>
  <headline>
কুমিল্লায় নির্যাতনে গৃহবধূর মৃত্যু, স্বামী-শাশুড়ি পালাতক
</headline>
  <url>https://www.jagonews24.com/country/news/433382</url>
  <published_at>
</published_at>
  <category>খুন</category>
  <body>কুমিল্লায় স্বামী ও শ্বশুরবাড়ির লোকজনের নির্যাতনে সালমা আক্তার (৩০) নামের এক গৃহবধূর মৃত্যু হয়েছে। সোমবার গভীর রাতে জেলার মুরাদনগর উপজেলা নেয়ামতপুর গ্রামে এ ঘটনা ঘটে।যৌতুক না দেয়ায় ওই গৃহবধূকে হত্যা করা হয়েছে বলে তার পরিবারের পক্ষ থেকে অভিযোগ করা হয়েছে। এ ঘটনার পর থেকে স্বামী ও শাশুড়িসহ অন্যান্যরা বাড়ি ছেড়ে পালিয়েছে। মঙ্গলবার নিহতের মরদেহ উদ্ধার করে ময়নাতদন্তের জন্য কুমেক হাসপাতাল মর্গে পাঠানো হয়েছে।স্থানীয় সূত্রে জানা যায়, প্রায় ১০ বছর আগে উপজেলার নেয়ামতপুর গ্রামের খোরশেদ মিয়ার ছেলে নবী আলমের সঙ্গে দেবিদ্বার উপজেলার ছেপাড়া গ্রামের মৃত ফজলুল হকের মেয়ে সালমা আক্তারের বিয়ে হয়।গৃহবধূ সালমা আক্তারের ভাই আনোয়ার হোসেন জানান, বিয়ের পর থেকে স্বামী ও শাশুড়ি মিলে বাবারবাড়ি থেকে টাকা আনার জন্য সালমাকে প্রায়ই নির্যাতন করতেন। এরই মধ্যে তাদের সংসার জীবনে ইয়ামিন (৬) নামে একটি ছেলে সন্তানের জন্ম হয়।সর্বশেষ গত এক সপ্তাহ ধরে বাবার বাড়ি থেকে সম্পত্তির অংশ আনার জন্য সালমাকে চাপ সৃষ্টি করে তার স্বামীসহ পরিবারের লোকজন। এরই জের ধরে সোমবার রাতে শাশুড়ির সঙ্গে তার কথা কাটাকাটি হয়। পরে রাতে স্বামী বাড়িতে এসে পরিবারের লোকজন নিয়ে সালমাকে বেধড়ক মারধরসহ নির্যাতন চালালে গভীর রাতে তার মৃত্যু হয়।মুরাদনগর থানা পুলিশের ওসি (তদন্ত) ইয়াসিন গাজী জানান, গৃহবধূর শরীরের বিভিন্ন স্থানে আঘাতের চিহ্ন পাওয়া গেছে। এ ঘটনায় নিহতের স্বামীসহ অন্যান্যদের আটক করতে পুলিশের অভিযান চলছে।মো. কামাল উদ্দিন/এএম/জেআইএম</body>
</article>
