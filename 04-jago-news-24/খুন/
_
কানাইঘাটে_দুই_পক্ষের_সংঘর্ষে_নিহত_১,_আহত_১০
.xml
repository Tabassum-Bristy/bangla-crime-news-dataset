<article>
  <headline>
কানাইঘাটে দুই পক্ষের সংঘর্ষে নিহত ১, আহত ১০
</headline>
  <url>https://www.jagonews24.com/country/news/487225</url>
  <published_at>
</published_at>
  <category>খুন</category>
  <body>সিলেটের কানাইঘাটের ঝিঙ্গাবাড়ী ইউপির ঢাকনাইল ৯ মৌজার হাওর এলাকার এজমালি সম্পত্তি নিয়ে দুই পক্ষের মধ্যে সংঘর্ষে আমির উদ্দিন (৫০) নামে এক ব্যক্তি নিহত হয়েছেন। সংঘর্ষের ঘটনায় অন্তত ১০ জন আহত হয়েছেন।বুধবার রাত সাড়ে ৭টার দিকে এজমালি সম্পত্তির দখল ও জলমহালের টাকার হিসাব-নিকাশ নিয়ে পূর্ব বিরোধের জের ধরে গোয়ালজুর গ্রামের আব্দুল লতিফ ও ফখরচটি গ্রামের সাবেক ইউপি সদস্য আব্দুল জলিলের লোকজন বাখাইরপার গ্রামবাসীর সঙ্গে সংঘর্ষে জড়িয়ে পড়েন।সংঘর্ষকালে আব্দুল জলিলদের হামলায় আব্দুল লতিফ পক্ষের বাখাইরপার গ্রামের মৃত মকরব আলীর ছেলে আমির উদ্দিন মারা যান। সংঘর্ষে অন্তত ১০ জন আহত হন। খবর পেয়ে কানাইঘাট থানার একদল পুলিশ তাৎক্ষণিক ঘটনাস্থল পরিদর্শন করে এলাকার পরিস্থিতি শান্ত করেন।কানাইঘাট থানার সেকেন্ড অফিসার স্বপনচন্দ্র সরকার সংঘর্ষ ও একজন নিহত হওয়ার সত্যতা নিশ্চিত করে জানান, এলাকায় উত্তেজনা বিরাজ করছে। পরিস্থিতি নিয়ন্ত্রণে এলাকায় অতিরিক্ত পুলিশ মোতায়েন করা হয়েছে।ছামির মাহমুদ/বিএ</body>
</article>
