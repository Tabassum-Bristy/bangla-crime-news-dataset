<article>
  <headline>
স্ত্রীর ছোড়া ইটের আঘাতে স্বামীর মৃত্যু
</headline>
  <url>https://www.jagonews24.com/country/news/423655</url>
  <published_at>
</published_at>
  <category>খুন</category>
  <body>বরিশালে স্ত্রীর ছোড়া ইটের আঘাতে স্বামী আনোয়ার হোসেনের (৫০) মৃত্যু হয়েছে। ঘটনার পর থেকে স্ত্রী ও শ্বশুর পলাতক রয়েছে। বুধবার সকাল ৯টার দিকে নগরীর কালুশাহ সড়কে এ ঘটনা ঘটে। নিহত আনোয়ার হোসেন ওই এলাকার মৃত আফতাব উদ্দিনের ছেলে।নিহত আনোয়ারের শিশু কন্যা নাইমা ও স্থানীয়রা জানান, সকালে আনোয়ারে ছোট ছেলে নাইম নাস্তা কিনে এনে দেওয়ার জন্য বায়না ধরে। এছাড়া নাইমা খাতা কেনার জন্য টাকা চায়। কিন্তু টাকা না দিয়ে ঝগড়া শুরু করেন আনোয়ার। এতে ক্ষুব্ধ হন নাইমার মা লিজা বেগম। একপর্যায়ে তারা বাক-বিতণ্ডায় জড়িয়ে পড়লে আনোয়ারের শ্বশুরকে খবর দেওয়া হয়। নানা শাহজাহান খান আসার পর আনোয়ার ক্ষিপ্ত হয়ে স্ত্রী ও শ্বশুরকে মারধর করে। একপর্যায়ে স্ত্রী লিজা বেগম ইট ছোড়ে মারলে আনোয়ার হোসেন আহত হন। পরে স্থানীয়রা আশঙ্কাজনক অবস্থায় তাকে উদ্ধার করে শের-ই-বাংলা মেডিকেল কলেজ হাসপাতালে নেওয়া হলে চিকিৎসক মৃত ঘোষণা করেন।কোতোয়ালী মডেল থানার এসআই সত্য রঞ্জন খাসকেল জানান, ময়নাতদন্তের জন্য লাশ মর্গে পাঠানো হয়েছে। আনোয়ারের মৃত্যুর খবর পাওয়ার পরপরই লিজা ও তার বাবা শাহজাহান খান পালিয়েছে। এ ঘটনায় মামলার প্রস্তুতি চলছে। সাইফ আমীন/আরএ/জেআইএম</body>
</article>
