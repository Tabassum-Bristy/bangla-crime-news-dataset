<article>
  <headline>
দিনে দুপুরে ইটভাটা মালিককে গলা কেটে হত্যা
</headline>
  <url>https://www.jagonews24.com/country/news/436857</url>
  <published_at>
</published_at>
  <category>খুন</category>
  <body>গোপালগঞ্জে জমি নিয়ে বিরোধের জেরে দিনে-দুপুরে ইটভাটা মালিককে গলা কেটে হত্যা করেছে প্রতিপক্ষরা। রোববার দুপুর সাড়ে ১২টার দিকে সীমান্তবর্তী নড়াইল জেলার চর সিংগাতী এলাকায় নিজ ইটভাটার পাশের সড়কে এ ঘটনা ঘটে।নিহত আসাদুজ্জামান ওরফে টিটো শরীফ (৪৪) শরীফ ব্রিকসের মালিক ও গোপালগঞ্জ শহরের পাচুড়িয়া এলাকার মো. আয়েজ উদ্দিন শরীফের ছেলে।পুলিশ ও স্থানীয়রা জানায়, ইটভাটার জমি নিয়ে টিটো শরীফের সঙ্গে গোপালগঞ্জের সীমান্তবর্তী চরসিংগাতী গ্রামের বক্কার চৌধুরীদের বিরোধ চলছিল।শনিবার জমি নিয়ে উভয় পক্ষ সালিশ বৈঠকে বসে। রোববার সকালে টিটো শরীফ শ্রমিক দিয়ে ওই জমিতে সীমানা বেড়াসহ অন্যান্য কাজ করে দুপুর সাড়ে ১২টার দিকে মোটরসাইকেলযোগে গোপালগঞ্জ শহরে ফিরছিলেন।এ সময় তার ভাটার সামনের রাস্তার ওপর ওঁৎপেতে থাকা পলাশ চৌধুরীর নেতৃত্বে একদল সন্ত্রাসী টেঁটাবিদ্ধ করে তাকে মোটরসাইকেল থেকে ফেলে দেয়। পরে এলোপাতাড়ি কুপিয়ে তার ডান হাত কব্জি থেকে বিচ্ছিন্ন করে ফেলে ও জিহ্বা কেটে নেয়। এরপর গলা কেটে তার মৃত্যু নিশ্চিত করে পালিয়ে যায় তারা।খবর পেয়ে গোপালগঞ্জের ভারপ্রাপ্ত এসপি মোহাম্মদ আসলাম খান, গোপালগঞ্জ সদর থানার ওসি মো. মনিরুল ইসলাম, নড়াগাতী থানার ওসি মো. আলমগীর কবিরসহ পুলিশের উচ্চপদস্থ কর্মকর্তারা ঘটনাস্থল পরিদর্শন করেন। তবে এখনও কাউকে গ্রেফতার করতে পারেনি পুলিশ।গোপালগঞ্জের ভারপ্রাপ্ত পুলিশ সুপার মোহাম্মদ আসলাম খান বলেন, ইটভাটা মালিককে হত্যার খবর পেয়ে আমরা ঘটনাস্থল পরিদর্শন করেছি। ঘটনায় জড়িতদের নাম পেয়েছি। কিন্তু ঘটনাস্থল নড়াইল জেলায় হওয়ায় সেখানকার পুলিশ সুপারকে বিষয়টি জানিয়েছি এবং জড়িতদের নাম ঠিকানা দিয়েছি। আসামিদের ধরতে গোপালগঞ্জ ও নড়াইল পুলিশ যৌথ অভিযান শুরু করেছে বলে তিনি জানান।এস এম হুমায়ূন কবীর/এএম/এমএস</body>
</article>
