<article>
  <headline>
টাকা চাওয়ায় দিনমজুরকে আছাড় দিয়ে হত্যা
</headline>
  <url>https://www.jagonews24.com/country/news/520366</url>
  <published_at>
</published_at>
  <category>খুন</category>
  <body>মাত্র ৭০০ টাকা মজুরির পাওনা টাকা চাওয়ায় জমির মালিকের আছাড়ে এক দিনমজুর নিহত হয়েছেন। বৃহস্পতিবার সকাল ৮টার দিকে শেরপুরের নকলা উপজেলা চরমধুয়া গ্রামের নামাপাড়া এলাকায় এ ঘটনা ঘটে।নিহত জলিল মিয়া (৫৬) ওই এলাকার মৃত ছফর উদ্দিনের ছেলে।নকলার চন্দ্রকোনা ইউনিয়ন পরিষদের চেয়ারম্যান মো. সাজু সাঈদ সিদ্দিকী ঘটনার সত্যতা নিশ্চিত করে জানান, বেশ কিছুদিন ধরে চরমধুয়া নামাপাড়া এলাকার হাজী মোশারফ হোসেনের কাছে মজুরির ৭০০ টাকা পাওনা ছিল দিনমজুর জলিলের। বৃহস্পতিবার সকাল ৮টার দিকে মোশারফের কাছে দিনমজুর জলিল ওই টাকা চাইতে গেলে উভয়ের মধ্যে কথা কাটাকাটি হয়। এক পর্যায়ে মোশারফ উত্তেজিত হয়ে জলিলকে তাড়া করলে পাশের হানিফ মিয়ার বাড়িতে গিয়ে তিনি আশ্রয় নেন।কিন্তু মোশারফ সেখান থেকে জলিলকে টেনে-হেঁচড়ে বের করে গলা চেপে ধরে ওপরে তুলে মাটিতে আছাড় দিলে জলিল গুরুতর আহত হন। এতে ঘটনাস্থলেই তার মৃত্যু হয়। অবস্থা বেগতিক দেখে মোশারফ পালিয়ে যান।সংবাদ পেয়ে চন্দ্রকোনা পুলিশ তদন্ত কেন্দ্রের পুলিশ সদস্যরা জলিলের লাশ উদ্ধার করে। সংবাদ পেয়ে পুলিশ সুপার কাজী আশরাফুল আজীম ঘটনাস্থল পরিদর্শন করেন।হাকিম বাবুল/এফএ/পিআর</body>
</article>
