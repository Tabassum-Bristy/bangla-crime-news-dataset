<article>
  <headline>
ডাল কাটায় প্রতিবেশীকে পিটিয়ে হত্যা
</headline>
  <url>https://www.jagonews24.com/country/news/317212</url>
  <published_at>
</published_at>
  <category>খুন</category>
  <body>কুমিল্লায় গাছের ডাল কাটা নিয়ে বিরোধের জের ধরে কালন মিয়া (৪৮) নামে এক কৃষককে পিটিয়ে হত্যা করা হয়েছে। জেলার মুরাদনগর উপজেলার মকলিশপুর গ্রামে এ ঘটনা ঘটে।বুধবার রাত সাড়ে ৯টার দিকে দেবিদ্বার উপজেলা স্বাস্থ্য কমপ্লেক্সে চিকিৎসাধীন অবস্থায় মারা যান ওই কৃষক। নিহত কৃষক কালন মিয়া মকলিশপুর গ্রামের মৃত আ. রশিদ মিয়ার ছেলে। পুলিশ ঘটনার মূল আসামি নুরে আলম, তার মা পারভিন আক্তার, মেয়ে শান্তা ও সুহেনাকে আটক করেছে।স্থানীয়রা জানান, বুধবার সন্ধ্যায় জেলার মুরাদনগর উপজেলার মকলিশপুর গ্রামে কালন মিয়ার ঘরের চালার উপর পড়ে থাকা একটি গাছের ডাল কাটতে গেলে প্রতিবেশী নূরে আলমসহ তার স্বজনরা বাধা প্রদান করে। এ সময় কথা কাটাকাটির এক পর্যায়ে নূরে আলম কালন মিয়াকে কিল, ঘুষি মেরে মাটিতে ফেলে পিটিয়ে গুরুতর আহত করে।কালন মিয়ার মেয়ে নাজমা আক্তার(১৮) ও ছেলে মহসীন (১৬) এগিয়ে আসলে হামলাকারীরা তাদেরও পিটিয়ে মারাত্মক আহত করে। স্থানীয়রা তাদেরকে উদ্ধার করে পার্শ্ববর্তী দেবিদ্বার উপজেলা স্বাস্থ্য কমপ্লেক্সে নিয়ে আসলে কর্তব্যরত চিকিৎসক কালন মিয়াকে মৃত ঘোষণা করেন।এ বিষয়ে বাঙ্গরা থানার ভারপ্রাপ্ত কর্মকর্তা (ওসি) মনোয়ার হোসেন জানান, গাছ কাটা নিয়ে দুই প্রতিবেশী পরিবারের মাঝে বাকবিতণ্ডা ও ঝগড়া হয়েছে। কিভাবে কালন মিয়ার মৃত্যু হয়েছে তা খতিয়ে দেখা হচ্ছে। মরদেহ উদ্ধার করে ময়নাতদন্তের জন্য কুমেক হাসপাতালে প্রেরণ করা হয়েছে। এ ঘটনায় জড়িত থাকার অভিযোগে ৪ জনকে গ্রেফতার করা হয়েছে।কামাল উদ্দিন/এফএ/পিআর</body>
</article>
