<article>
  <headline>
জমি নিয়ে বিরোধে ছুরিকাঘাতে যুবক খুন
</headline>
  <url>https://www.jagonews24.com/country/news/340882</url>
  <published_at>
</published_at>
  <category>খুন</category>
  <body>কক্সবাজার সদরের জালালাবাদ ইউনিয়নে জমির মালিকানা নিয়ে বিরোধের জের ধরে প্রতিপক্ষের ছুরিকাঘাতে এক যুবক খুন হয়েছেন।ইউনিয়নের বাহারছড়া জহির আহমদের দোকানের সামনে বৃহস্পতিবার সন্ধ্যা ৭টার দিকে এ ঘটনা ঘটে। এ ঘটনায় আরো একজন ছুরিকাহত হয়েছেন। পুলিশ ঘটনায় জড়িত কাউকে আটক করতে পারেনি।নিহত যুবকের নাম শামসুল আলম ওরফে পাকিস্তান (৩৫)। তিনি বাহারছড়া এলাকার মৃত মুহাম্মদ ইলিয়াছের ছেলে।ছুরিকাঘাতের ঘটনায় নিহতের চাচা নুরুল হক (৩৭) গুরুতর আহত হয়েছেন। তিনি একই এলাকার গুরামিয়ার ছেলে। তার অবস্থাও আশংকাজনক বলে জানিয়েছেন চিকিৎসকরা।নিহতের ভাতিজা আশকর আলী জানান, বাহারছরা ও ফরাজিপাড়ার মধ্যবর্তী ‘অঁর খাল’ এলাকায় প্রায় ৮০ শতক জমির মালিকানা নিয়ে একই এলাকার মৃত আবদুর রহমানের ছেলে নুরুল আবছারদের সঙ্গে বিরোধ চলে আসছিল। যা নিয়ে একাধিক শালিস চলেছে।বিরোধীয় সেই জমিটি এলাকার একটি প্রভাবশালী মহলকে বিক্রি করে দেয় আবছররা। আর ক্রেতারা তখনই জমিটি দখলে নিয়ে দেয়াল দিতে লোহার খুঁটি স্থাপন করে। বিরোধীয় জমি বিক্রি করার কারণ জানতে চাইলে প্রভাবশালী গ্রুপটির ইন্ধনে বার বার হামলা করতে উদ্ধত হতো আবছাররা।বৃহস্পতিবার সন্ধ্যায়ও নুরুল হক জহিরের দোকান এলাকায় আবছারকে পেয়ে এবিষয়ে কথা বলতে গেলে বাকবিতণ্ডায় জড়িয়ে পড়ে। এসময় উপস্থিত লোকজন তাদের আলাদা করে দিলে আবছার চলে যায়। কিন্তু অল্পক্ষণ পরে কয়েকজনকে নিয়ে আবছার ঘটনাস্থলে এসে নুরুল হককে ছুরিকাঘাত করে। এসময় চাচাকে বাঁচাতে ঘটনাস্থলে দৌড়ে আসেন শামসুল আলম। পরে তাকেও ছুরিকাঘাত করা হয়। এতে হৈ চৈ পড়ে গেলে তারা পালিয়ে যায়।স্থানীয়রা তাদের দুজনকে উদ্ধার করে প্রথমে ঈদগাঁও হাসপাতাল ও পরে কক্সবাজার সদর হাসপাতালে নিয়ে আসলে চিকিৎসক শামসুল আলমকে মৃত ঘোষণা করেন।ঈদগাঁও পুলিশ তদন্ত কেন্দ্রের ইনচার্জ পরিদর্শক (তদন্ত) মো. খায়রুজ্জামান তথ্যের সত্যতা নিশ্চিত করে বলেন, ঘটনার খবর পেয়ে একদল পুলিশ ঘটনাস্থলে যান। অভিযুক্তদের ধরতে পুলিশ তৎপরতা চালাচ্ছে।সায়ীদ আলমগীর/এফএ/এমএস</body>
</article>
