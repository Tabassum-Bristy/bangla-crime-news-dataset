<article>
  <headline>
স্ত্রীকে হত্যার পর ফাঁসিতে ঝুলিয়ে আত্মহত্যার প্রচার স্বামীর
</headline>
  <url>https://www.jagonews24.com/country/news/499440</url>
  <published_at>
</published_at>
  <category>খুন</category>
  <body>রংপুরে রাবেয়া খাতুন (৩৫) নামে এক গৃহবধূকে হত্যা করে ফাঁসিতে ঝুলিয়ে আত্মহত্যা বলে চালিয়ে দেয়ার অভিযোগে ঘাতক স্বামীকে গ্রেফতার করেছে পুলিশ।শুক্রবার দিবাগত রাত সাড়ে ১২টার দিকে নগরীর গনেশপুর শান্তিপাড়া এলাকার নিজ বাড়ি থেকে স্বামী সিরাজুল ইসলামকে গ্রেফতার করা হয়। এর আগে গত ৫ মে সুরতহাল প্রতিবেদন পাওয়ার পর নিহত রাবেয়ার ভাই বাদী হয়ে মামলা দায়ের করেন।মামলা ও পুলিশ সূত্রে জানা যায়, রংপুরের গনেশপুর শান্তিপাড়া এলাকায় গত মাসের ১ এপ্রিল রাবেয়া খাতুনের ঝুলন্ত মরদেহ উদ্ধার করে পুলিশ। রাবেয়া খাতুন দুই ছেলে ও এক মেয়ের জননী।মরদেহ উদ্ধারের পর রাবেয়ার মৃত্যুকে আত্মহত্যা বলে চালিয়ে দেন তার স্বামী। তবে রাবেয়ার স্বজনদের দাবি ছিল তাকে হত্যা করে মরদেহ ফাঁসিতে ঝুলিয়ে রাখা হয়।এরই প্রেক্ষিতে গত ৫ মে মরদেহের সুরতহাল প্রতিবেদন জমা দিলে এতে হত্যার পর ফাঁসিতে ঝুলিয়ে রাখার প্রমাণ পাওয়া যায়। পরে শুক্রবার রাবেয়ার ভাই সাইফুল ইসলাম বাদী হয়ে সিরাজুলকে আসামি করে মামলা দায়ের করেন।পরে ওইদিনই রাত সাড়ে বারোটার দিকে মামলার মূল আসামি সিরাজুল ইসলামকে গ্রেফতার করে পুলিশ।এ বিষয়ে মামলার তদন্তকারী কর্মকর্তা (এসআই) ছকিদুল ইসলাম বলেন, সুরতহাল প্রতিবেদনে রাবেয়া হত্যার প্রমাণ পাওয়া গেলে তার ভাইয়ের দায়ের করা মামলায় স্বামীকে গ্রেফতার করা হয়েছে। শনিবার দুপুরে আসামির ৭ দিনের রিমান্ড চেয়ে আদালতে আবেদন করা হয়েছে।জিতু কবীর/এমএএস/এমএস</body>
</article>
