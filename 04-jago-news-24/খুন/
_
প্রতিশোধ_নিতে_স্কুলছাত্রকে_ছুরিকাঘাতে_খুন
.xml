<article>
  <headline>
প্রতিশোধ নিতে স্কুলছাত্রকে ছুরিকাঘাতে খুন
</headline>
  <url>https://www.jagonews24.com/country/news/474771</url>
  <published_at>
</published_at>
  <category>খুন</category>
  <body>রূপগঞ্জে ইভটিজিংয়ে বাধার দেয়ার প্রতিশোধ নিতে চারমাস পর আসলাম হোসেন (১৪) নামে এক স্কুলছাত্রকে ছুরিকাঘাতে খুন করা হয়েছে। ঘটনার পরপরই এলাকা থেকে পালিয়েছে ঘাতক মেহেদী হাসান।শনিবার দুপুরে উপজেলার কায়েতপাড়া ইউনিয়নের চনপাড়া পূনর্বাসন কেন্দ্রে এ মর্মান্তিক ঘটনা ঘটে। নিহত আসলাম স্থানীয় একটি স্কুলের ৭ম শ্রেণির ছাত্র।রূপগঞ্জ থানার এসআই রিপন আলী খান ঘটনার সত্যতা নিশ্চিত করে নিহতের পরিবারের বরাত দিয়ে জানান, ৪ মাস আগে চনপাড়া পুনর্বাসন কেন্দ্রের ৮নং ওয়ার্ডের এক কিশোরীকে রাস্তায় যৌন হেনস্তা করছিল একই ওয়ার্ডের নামধারী যুবলীগ কর্মী ও সিদ্দিকের ছেলে মেহেদী হাসান। সে সময় শিক্ষার্থী আসলাম হোসেন তাকে বাধা দেয়। এতে মেহেদী আসলামকে কুপিয়ে জখম করলে আসলামের পরিবারের লোকজন মেহেদীকেও পিটুনি দেয়।এতে ক্ষিপ্ত হয়ে সেসময় থেকেই আসলামকে খুন করার জন্য খুঁজতে থাকে মেহেদী। প্রাণভয়ে রূপগঞ্জ থানায় জীবনের নিরাপত্তা দাবি করে সাধারণ ডায়েরিও করা হয় তার পরিবারের পক্ষ থেকে। এমনকি মেহেদীর ভয়ে আসলাম তার গ্রামের বাড়ি ফরিদপুর পালিয়ে যায়। সেখান থেকে গত শুক্রবার রাতে সে রূপগঞ্জের চনপাড়ায় আসে। খবর পেয়ে শনিবার দুপুরে মেহেদী ধারালো ছোরা দিয়ে আসলামের পেটে আঘাত করে পালিয়ে যায়। মুমূর্ষু অবস্থায় উদ্ধার করে ঢাকা মেডিকেল কলেজ হাসপাতালে নেয়ার পথে মারা যায় আসলাম।তিনি আরও জানান, ঘটনার পরপরই ঘাতক মেহেদী পালিয়েছে। তাকে গ্রেফতার করতে বিভিন্ন এলাকায় অভিযান চলছে।শাহাদাৎ হোসেন/এফএ/এমএস</body>
</article>
