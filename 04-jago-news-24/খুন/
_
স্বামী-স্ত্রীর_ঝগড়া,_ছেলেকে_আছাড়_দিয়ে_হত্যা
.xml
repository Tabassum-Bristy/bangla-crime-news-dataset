<article>
  <headline>
স্বামী-স্ত্রীর ঝগড়া, ছেলেকে আছাড় দিয়ে হত্যা
</headline>
  <url>https://www.jagonews24.com/country/news/381940</url>
  <published_at>
</published_at>
  <category>খুন</category>
  <body>সাতক্ষীরার কালীগঞ্জে নিজের সাত মাস বয়সী ছেলেকে আছাড় দিয়ে হত্যা করেছেন পাষণ্ড এক বাবা। সোমবার দুপুর ২টার দিকে উপজেলার কৃষ্ণনগর ইউনিয়নের কালিকাপুর গ্রামে এ ঘটনা ঘটে। এ ঘটনায় হত্যাকারী আব্দুল কাদেরকে আটক করেছে পুলিশ।স্থানীয়রা জানান, শ্যামনগর উপজেলার আটুলিয়া গ্রামের বাসিন্দা আব্দুল কাদের তার শ্বশুরবাড়ি কালীগঞ্জ উপজেলার কৃষ্ণনগর ইউনিয়নের কালিকাপুর গ্রামে বেড়াতে আসেন। সোমবার দুপুরের দিকে তিনি সাত মাস বয়সী ছেলে জুনায়েদকে কোলে নেন। এ সময় তিনি স্ত্রীর সঙ্গে ঝগড়ার এক পর্যায়ে ছেলেকে সজোরে আছাড় দেন। দ্বিতীয়বার আবারও আছাড় দিলে ছেলেটির নাক-মুখ দিয়ে রক্ত বের হতে শুরু করে। তাৎক্ষণিক পরিবারের সদস্যরা ছেলেটিকে শ্যামনগর উপজেলা স্বাস্থ্য কমপ্লেক্সে নিয়ে যায়।শ্যামনগরে উপজেলা স্বাস্থ্য কমপেক্সের উপ সহকারী কমিউনিটি মেডিকেল অফিসার শাকির হোসেন জাগো নিউজকে বলেন, জরুরি বিভাগে শিশুটিকে নিয়ে আসার পর তার অবস্থা আশঙ্কাজনক হওয়ায় সাতক্ষীরা সদর হাসপাতালে রেফার্ড করা হয়। পরবর্তীতে শুনেছি শিশুটি মারা গেছে।পরিবারের সদস্যরা জানান, মাঝে মধ্যে আব্দুল কাদের এমন অস্বাভাবিক আচরণ করেন। তবে আজ স্বামী-স্ত্রীর মধ্যে ঝগড়ার এক পর্যায়ে এমন ঘটনা ঘটেছে।কালীগঞ্জ থানা পুলিশের ভারপ্রাপ্ত কর্মকর্তা (ওসি) সুবীর দত্ত জাগো নিউজকে বলেন, হত্যাকারী আব্দুল কাদেরকে আটক করা হয়েছে। এ ব্যাপারে হত্যা মামলা দায়েরের প্রস্তুতি চলছে।আকরামুল ইসলাম/আরএআর/আইআই</body>
</article>
