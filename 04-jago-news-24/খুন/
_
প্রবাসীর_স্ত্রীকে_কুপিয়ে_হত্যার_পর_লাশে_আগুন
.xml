<article>
  <headline>
প্রবাসীর স্ত্রীকে কুপিয়ে হত্যার পর লাশে আগুন
</headline>
  <url>https://www.jagonews24.com/country/news/476051</url>
  <published_at>
</published_at>
  <category>খুন</category>
  <body>নারায়ণগঞ্জের বন্দর উপজেলায় একটি ফ্ল্যাট বাসায় নাঈমা রহমান (৩৭) নামের এক গৃহবধূকে ধারালো অস্ত্র দিয়ে কুপিয়ে হত্যার পর কেরোসিন ঢেলে আগুন ধরিয়ে দিয়ে দুর্বৃত্তরা।ওই সময়ে নাঈমা রহমান ছাড়া বাসায় আর কেউ ছিল না। দুর্বৃত্তরা তাকে হত্যা করে মরদেহে আগুন ধরিয়ে দিয়ে দ্রুত পালিয়ে যায়।শনিবার দুপুরে উপজেলার সোনাকান্দা এলাকার সরদার বাড়ি থেকে ওই গৃহবধূর পোড়া মরদেহ উদ্ধার করে ময়নাতদন্তের জন্য নারায়ণগঞ্জ জেনারেল হাসপাতাল মর্গে পাঠায় পুলিশ।  নিহত নাঈমা রহমান থাইল্যান্ড প্রবাসী আনিছুর রহমানের স্ত্রী। ছেলে নাফিজ রহমান (৮) ও মেয়ে আনুশী রহমানকে (১৫) নিয়ে ওই ফ্ল্যাটে ভাড়ায় থাকতেন নাঈমা।স্থানীয়দের বরাত দিয়ে বন্দর থানা পুলিশের উপ-পরিদর্শক (এসআই) সাখাওয়াত হোসেন বলেন, শনিবার দুুপুরে কে বা কারা ধারালো অস্ত্র দিয়ে কুপিয়ে নাঈমা রহমানকে হত্যা করে মরদেহে আগুন ধরিয়ে দেয়। পরে তার মেয়ে বাসায় ঢুকে মায়ের শরীরে আগুন দেখতে পেয়ে চিৎকার শুরু করলে স্থানীয়রা এসে আগুন নিভিয়ে ফেলে। পুলিশকে জানালে বাসা থেকে তার মরদেহ উদ্ধার করা হয়। তবে এ ঘটনায় কাউকে আটক করা হয়নি।মো. শাহাদাত হোসেন/এএম/জেআইএম</body>
</article>
