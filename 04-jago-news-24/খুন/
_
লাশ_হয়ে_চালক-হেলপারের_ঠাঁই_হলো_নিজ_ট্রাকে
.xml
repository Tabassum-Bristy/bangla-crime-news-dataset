<article>
  <headline>
লাশ হয়ে চালক-হেলপারের ঠাঁই হলো নিজ ট্রাকে
</headline>
  <url>https://www.jagonews24.com/country/news/488698</url>
  <published_at>
</published_at>
  <category>খুন</category>
  <body>সিরাজগঞ্জের শাহজাদপুর উপজেলার বাঘাবাড়ি দক্ষিণপাড়ের চৌরাস্তার মোড়ে দাঁড়িয়ে থাকা একটি খালি ট্রাকের ভেতর থেকে দুইজনের মরদেহ উদ্ধার করেছে পুলিশ। তারা দুইজন ওই ট্রাকের চালক ও হেলপার।বুধবার বিকেলে ৪টার দিকে উপজেলার বাঘাবাড়ি দক্ষিণপাড়ের চৌরাস্তার মোড় এলাকা থেকে তাদের মরদেহ উদ্ধার করা হয়। নিহতরা একই ট্রাকের চালক ও হেলপার বলে জানিয়েছে পুলিশ। তারা হলেন- ট্রাকচালক সাহাবুদ্দিন (৫০) ও হেলপার ইলিয়াস (২০)। তাদের বাড়ি নাটোর সদর উপজেলায়।শাহজাদপুর থানা পুলিশের ভারপ্রাপ্ত কর্মকর্তা (ওসি) খাজা গোলাম কিবরিয়া বলেন, কিশোয়ান অ্যাগ্রো লিমিটেডের ওই ট্রাকটি (চট্টো মেট্রো-উ-১১-০৮২১) বুধবার ভোর থেকে উপজেলার বাঘাবাড়ি দক্ষিণপাড়ের চৌরাস্তার মোড়ে দাঁড়িয়ে থাকে। দীর্ঘসময় ট্রাকটি দাঁড়িয়ে থাকতে দেখে এলাকাবাসী পুলিশে খবর দেয়। ঘটনাস্থলে পৌঁছে শাহজাদপুর থানা পুলিশ ট্রাকের কাউকে না পেয়ে ট্রাকটি চেক করে। এ সময় ট্রাকের ভেতর বস্তা দিয়ে মোড়ানো অবস্থায় দুইজনের মরদেহ পাওয়া যায়। পরে জানা যায় তারা দুইজন ওই ট্রাকের চালক এবং হেলপার। তাদের মরদেহ উদ্ধার করা করে ময়নাতদন্তের জন্য সিরাজগঞ্জ সদর হাসপাতাল মর্গে পাঠানো হয়েছে।ওসি বলেন, ট্রাকটি ঢাকা থেকে নাটোর যাওয়ার পথে দুর্বৃত্তদের কবলে পড়ে। দুর্বৃত্তরা রাতের কোনো একসময় চালক ও হেলপারকে শ্বাসরোধে হত্যা করে। পরে ট্রাকসহ মরদেহ দুটি বগুড়া-নগরবাড়ি মহাসড়কের শাহজাদপুর উপজেলার বাঘাবাড়ি দক্ষিণপাড়ের চৌরাস্তার মোড়ে এনে রেখে পালিয়ে যায়। এ ঘটনায় মামলা দায়েরের প্রস্তুতি চলছে।ওসি আরও বলেন, ১৬ মার্চ তারা ঢাকা থেকে তেল নিয়ে নাটোরে যাওয়ার জন্য রওনা দেন। ১৮ মার্চ ট্রাকটি নাটোরে পৌঁছার কথা থাকলেও তারা পৌঁছেনি। ধারণা করা হচ্ছে ঢাকা থেকে তেল নিয়ে আসার পথে দুর্বৃত্তরা ট্রাকটি নিজেদের নিয়ন্ত্রণে নেয় এবং চালক ও হেলপারকে হত্যার করে ট্রাকে রেখে তেল নিয়ে পালিয়ে যায়।ইউসুফ দেওয়ান রাজু/এএম/এমএস</body>
</article>
