<article>
  <headline>
চটপটি বিক্রেতাকে কুপিয়ে হত্যা
 </headline>
  <url>https://www.jagonews24.com/country/news/492003</url>
  <published_at>
</published_at>
  <category>খুন</category>
  <body>শেরপুরের নতুন বাস টার্মিনাল এলাকায় শাহ আলম (৫৫) রামে এক চটপটি বিক্রেতাকে কুপিয়ে হত্যা করা হয়েছে। শুক্রবার রাত সাড়ে ৮টার দিকে এ ঘটনা ঘটে।নিহত শাহ আলম শহরের চাপাতলি এলাকার অহেজ উদ্দিনের ছেলে। এ ঘটনায় স্থানীয় লোকজন হত্যাকারী সাইফুল ইসলাম ওরফে সাইদুলকে (৩০) আটক করে পুলিশে দিয়েছে।প্রত্যক্ষদর্শী ও স্থানীয় সূত্রে জানা যায়, নিহত শাহ আলম শহরের বিভিন্ন এলাকায় ভ্রাম্যমাণ ভ্যানে করে চটপটি বিক্রি করেন। শুক্রবার সন্ধ্যায় তিনি শহরের বাগরাকসা এলাকার বাস টার্মিনাল এলাকায় চটপটি বিক্রি করছিলেন। একপর্যায়ে রাত সাড়ে ৮টার দিকে বাস টার্মিনালের কাঁচাবাজারে মরিচ কেনার জন্য যান। সেসময় ওই কাঁচাবাজারের ক্ষুদ্র ব্যবসায়ী সাইফুল ইসলাম ওরফে সাইদুল আকস্মিকভাবে দা দিয়ে শাহ আলমকে কোপাতে শুরু করলে ঘটনাস্থলেই তার মৃত্যু হয়। স্থানীয় লোকজন হত্যাকারী সাইফুল ইসলাম ওরফে সাইদুলকে আটক করে পুলিশে সোপর্দ করেন। পরে নিহতের মরদেহ শেরপুর জেলা হাসপাতাল মর্গে নেয়া হয়।স্থানীয়রা জানান, সাইফুল ইসলাম ওরফে সাইদুল বাস টার্মিনাল কাঁচাবাজারে তরকারি বিক্রি ছাড়াও মাঝে মাঝে চটপটি বিক্রির কাজ করতো। তার বাবার নাম আলাল উদ্দিন। খুনের তথ্য উদঘাটনে পুলিশ তাকে জিজ্ঞাসাবাদ করছে।শেরপুর সদর থানা পুলিশের ভারপ্রাপ্ত কর্মকর্তা (ওসি) মো. নজরুল ইসলাম ঘটনার সত্যতা নিশ্চিত করে জানান, তাৎক্ষণিকভাবে হত্যার কারণ জানা যায়নি। তবে স্থানীয় লোকজন এ ঘটনায় একজনকে আটক করে পুলিশে সোপর্দ করেছে। ঘটনাটি তদন্ত চলছে।হাকিম বাবুল/আরএআর/জেআইএম</body>
</article>
