<article>
  <headline>
সন্তানকে শ্বাসরোধে হত্যা করলেন মা
</headline>
  <url>https://www.jagonews24.com/country/news/518166</url>
  <published_at>
</published_at>
  <category>খুন</category>
  <body>মাদারীপুরে কালকিনি উপজেলায় পারিবারিক দ্বন্দ্বের জের ধরে দেড় বছরের শিশুসন্তানকে (ছেলে) শ্বাসরোধে হত্যার অভিযোগ উঠেছে তার মায়ের বিরুদ্ধে। নিহত শিশুর নাম তারামিয়া।শনিবার সন্ধ্যায় উপজেলার পৌর এলাকার চরঠেঙ্গামারা গ্রামে এ ঘটনা ঘটে। রোববার ভোরে বাবা মনির মোল্লা বাদী হয়ে তার স্ত্রী মৌসুমীকে আসামি করে কালকিনি থানায় একটি হত্যা মামলা করেছেন।এরপর মা মৌসুমী বেগমকে গ্রেফতার করেছে পুলিশ। তিনি উপজেলার চরঠেঙ্গামারা গ্রামের গিয়াসউদ্দিন হাওলাদারের মেয়ে।এলাকাবাসী জানান, কালকিনির বাঁশগাড়ি এলাকার মধ্যেরচর গ্রামের শিরাজ মোল্লার ছেলে মনির মোল্লার সঙ্গে পৌর এলাকার চরঠেঙ্গামারা গ্রামের গিয়াসউদ্দিন হাওলাদারের মেয়ে মৌসুমীর পাঁচ বছর আগে বিয়ে হয়। তাদের সংসারে দেড় বছরের একটি ছেলেরও জন্ম হয়। বিয়ের পর থেকেই বিভিন্ন বিষয় নিয়ে স্বামী-স্ত্রীর মধ্যে দ্বন্দ্ব চলছিল। এর জের ধরে মৌসুমী তার বাবার বাড়ি চলে যান।স্বামী মনির মোল্লা শনিবার বিকেলে স্ত্রী ও সন্তানকে বাড়িতে নেয়ার জন্য শ্বশুরবাড়ি যান। এ সময় দুইজনের মধ্যে নতুন করে ঝগড়া হয়। এতে করে মনির মোল্লা স্ত্রী-সন্তানকে না নিতে পেরে অভিমান করে খালি হাতে নিজ বাড়ি ফিরে যান।শনিবার সন্ধ্যায় মৌসুমী বেগম তার ছেলে তারা মিয়াকে শ্বাসরোধে হত্যা করেন। পরে খবর পেয়ে কালকিনি থানা পুলিশ ওই শিশুর মরদেহ উদ্ধার করে ময়নাতদন্তের জন্য মাদারীপুর মর্গে পাঠায়।কালকিনি থানা পুলিশের ওসি মো. মোফাজ্জেল হোসেন বলেন, শিশুটিকে শ্বাসরোধে হত্যা করেছে। আসামি মৌসুমীকে গ্রেফতার করা হয়েছে।এফএ/পিআর/এমএস</body>
</article>
