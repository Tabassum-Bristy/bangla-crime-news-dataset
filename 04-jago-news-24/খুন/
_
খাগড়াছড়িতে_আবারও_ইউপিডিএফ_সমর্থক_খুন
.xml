<article>
  <headline>
খাগড়াছড়িতে আবারও ইউপিডিএফ সমর্থক খুন
</headline>
  <url>https://www.jagonews24.com/country/news/482572</url>
  <published_at>
</published_at>
  <category>খুন</category>
  <body>পার্বত্য খাগড়াছড়িতে একের পর এক হত্যাকাণ্ডের ধারাবাহিকতায় এবার প্রতিপক্ষের গুলিতে তুষার চাকমা (২৫) নামে এক ইউপিডিএফ সমর্থক খুন হয়েছেন। মঙ্গলবার সন্ধ্যা সাড়ে ৬টার দিকে খাগড়াছড়ি জেলা শহরের নারায়ণখাইয়া এলাকায় এ ঘটনা ঘটে।তুষার চাকমা জেলার লক্ষ্মীছড়ি উপজেলার বাসিন্দা। পেশায় তিনি ব্যাটারিচালিত আটোরিকশা (টমটম) চালক।প্রত্যক্ষদশী সূত্রে জানা গেছে, সন্ধ্যায় নারায়ণখাইয়া এলাকার এলজিইডি ভবনের সামনে মোটরসাইকেল গ্যারেজে অন্যদের সঙ্গে কথা বলছিলেন তুষার চাকমা। এ সময় ৭/৮ জন যুবক তাকে ডেকে নিয়ে কথা বলার একপর্যায়ে গুলি করে চলে যায়। এতে ঘটনাস্থলেই তার মৃত্যু হয়।তুষার চাকমাকে নিজেদের সমর্থক দাবি করে পাহাড়ের চুক্তিবিরোধী আঞ্চলিক সংগঠন ইউপিডিএফের সংগঠক মাইকেল চাকমা হত্যাকাণ্ডের জন্য জনসংহতি সমিতিকে (জেএসএস-এমএন লারমা) দায়ী করেছেন।তবে এ ঘটনায় নিজেদের সম্পৃক্ততার কথা অস্বীকার করে জনসংহতি সমিতির (জেএসএস-এমএন লারমা) সহ-তথ্য ও প্রচার সম্পাদক প্রশান্ত চাকমা বলেন, এ ঘটনার সঙ্গে জেএসএস জড়িত নয়।খাগড়াছড়ি সদর থানা পুলিশের ভারপ্রাপ্ত কর্মকর্তা (ওসি) মো. সাহাদাত হোসেন টিটো ঘটনার সত্যতা নিশ্চিত করে বলেন, খবর পেয়ে পুলিশ নিহতের মরদেহ উদ্ধার করেছে।দু’পক্ষের বিরোধের জের ধরে এ হত্যাকাণ্ড ঘটে থাকতে পারে বলে প্রাথমিকভাবে ধারণা করা হচ্ছে বলেও জানান তিনি।উল্লেখ্য, গত ১৯ জানুয়ারি রাতে জেলার রামগড়ে পিপলু বৈষ্ণব ত্রিপুরা (৪১) নামে এক ইউপিডিএফ কর্মীকে গুলি করে হত্যা করে স্বশস্ত্র সন্ত্রাসীরা। এ নিয়ে চলতি বছর খাগড়াছড়িতে প্রতিপক্ষের হামলায় চারজন নিহত হলেন।মুজিবুর রহমান ভুঁইয়া/বিএ</body>
</article>
