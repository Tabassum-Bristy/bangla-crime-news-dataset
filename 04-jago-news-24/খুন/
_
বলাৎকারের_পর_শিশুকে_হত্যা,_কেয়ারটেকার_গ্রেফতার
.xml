<article>
  <headline>
বলাৎকারের পর শিশুকে হত্যা, কেয়ারটেকার গ্রেফতার
</headline>
  <url>https://www.jagonews24.com/country/news/475859</url>
  <published_at>
</published_at>
  <category>খুন</category>
  <body>নারায়ণগঞ্জ মহানগরের সিদ্ধিরগঞ্জে তানজিল (৭) নামের এক শিশুকে বলাৎকার করে হত্যার ঘটনায় বাড়ির কেয়ারটেকার প্রধান আসামি নাজমুল ইসলাম রাজুকে (৪৩) গ্রেফতার করেছে পুলিশ।শুক্রবার ভোরে ফরিদপুরের আলফাডাঙ্গা থানার পুলতাডাঙ্গা গ্রাম থেকে রাজুকে গ্রেফতার করে সিদ্ধিরগঞ্জ থানার এসআই মো. শামীম হোসেনের নেতৃত্বে পুলিশের একটি দল। বৃহস্পতিবার রাতে নিহত সাত বছরের শিশু তানজিলের বাবা আনোয়ার হোসেন বাদী হয়ে বাড়ির কেয়ারটেকার (ম্যানেজার) নাজমুল ইসলাম রাজুকে প্রধান আসামি করে সিদ্ধিরগঞ্জ থানায় মামলা করেন।  সিদ্ধিরগঞ্জ থানা পুলিশের ওসি শাহিন শাহ পারভেজ বলেন, কেয়ারটেকার রাজুকে গ্রেফতারের জন্য রাতেই ফরিদপুরের আলফাডাঙ্গা থানার গোবিন্দপুর মাছপাড় এলাকায় তার গ্রামের বাড়িতে অভিযান চালানো হয়। এ সময় পুলিশের অভিযানের খবর টের পেয়ে পালিয়ে যায় রাজু। পরে আলফাডাঙ্গা থানার পুলতাডাঙ্গা গ্রামে রাজুর শ্বশুরবাড়ি থেকে গ্রেফতার করা হয়।বৃহস্পতিবার বিকেলে সিদ্ধিরগঞ্জ রসুরবাগ এলাকার আলম খানের ভাড়া বাড়ির পরিত্যক্ত ঘর থেকে শিশু তানজিলের মরদেহ উদ্ধার করে পুলিশ। নিহত শিশু তানজিল রসুরবাগ এলাকার আলম খানের ভাড়াটিয়া আনোয়ার হোসেনের ছেলে। বুধবার সন্ধ্যার পর থেকে শিশুটি নিখোঁজ হয়। এ ঘটনায় শিশুর বাবা আনোয়ার হোসেন সিদ্ধিরগঞ্জ থানায় একটি জিডি করেন। বৃহস্পতিবার ওই বাড়ি তল্লাশি করে স্টোর রুমের ড্রাম থেকে তানজিলের মরদেহ উদ্ধার করে পুলিশ। প্রাথমিকভাবে পুলিশ ধারণা করছে- বলাৎকার শেষে শ্বাসরোধে শিশুটিকে হত্যা করা হয়েছে। ঘটনার পর থেকে ওই বাড়ির কেয়ারটেকার রাজু পলাতক ছিল। অবশেষে তাকে গ্রেফতার করল পুলিশ।হোসেন চিশতী সিপলু/এএম/পিআর</body>
</article>
