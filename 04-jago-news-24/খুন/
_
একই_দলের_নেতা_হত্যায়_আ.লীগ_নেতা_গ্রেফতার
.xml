<article>
  <headline>
একই দলের নেতা হত্যায় আ.লীগ নেতা গ্রেফতার
</headline>
  <url>https://www.jagonews24.com/country/news/492548</url>
  <published_at>
</published_at>
  <category>খুন</category>
  <body>কুমিল্লার তিতাস উপজেলা পরিষদের স্থগিত হয়ে যাওয়া নির্বাচনে চেয়ারম্যান পদে নৌকার প্রার্থী এবং তিতাস উপজেলা আওয়ামী লীগের সাংগঠনিক সম্পাদক শাহিনুল ইসলাম ওরফে সোহেল শিকদারকে গ্রেফতার করা হয়েছে।রোববার গভীর রাতে ঢাকার যাত্রাবাড়ী এলাকা থেকে তাকে গ্রেফতার করেছে কুমিল্লা জেলা গোয়েন্দা (ডিবি) পুলিশ। আলোচিত মনির চেয়ারম্যান হত্যা এবং নির্বাচনী সহিংসতার দুটিসহ তিনটি মামলায় তাকে গ্রেফতার দেখিয়ে সোমবার বিকেলে আদালতের মাধ্যমে কুমিল্লা কেন্দ্রীয় কারাগারে পাঠানো হয়েছে। বিষয়টি নিশ্চিত করেছেন ডিবি পুলিশের ওসি নাছির উদ্দিন মৃধা।ডিবি পুলিশ সূত্রে জানা যায়, ২০১৬ সালের ৮ নভেম্বর সকাল ৮টার দিকে দাউদকান্দি উপজেলার গৌরিপুর এলাকায় তিতাস উপজেলার জিয়ারকান্দি ইউনিয়নের চেয়ারম্যান ও আওয়ামী লীগ নেতা মনির হোসেন সরকার, তার চার সহযোগীকে মাইক্রোবাস থেকে নামিয়ে কুপিয়ে ও গুলি চালিয়ে গুরুতর আহত করা হয়। পরে তাদের উদ্ধার করে ঢাকা মেডিকেল কলেজ হাসপাতালে নেয়ার পর কর্তব্যরত চিকিৎসক চেয়ারম্যান মনির হোসেন ও তার শ্যালক মহিউদ্দিনকে মৃত ঘোষণা করেন।এ ঘটনায় নিহত মনির চেয়ারম্যানের স্ত্রী তাহমিনা আক্তার বাদী হয়ে দাউদকান্দি থানায় হত্যা মামলা করেন। মামলাটি থানা থেকে ডিবি পুলিশের কাছে হস্তান্তর করা হয়। পরে ডিবি পুলিশ তদন্ত শেষে আদালতে চার্জশিট দাখিল করে। ওই হত্যা মামলার অধিকতর তদন্ত শেষে পুলিশ ব্যুরো অব ইনভেস্টিগেশন ( পিবিআই) সোহেল শিকদারকে প্রধান আসামি করে চার্জশিট দাখিল করার পর আদালত গ্রেফতারি পরোয়ানা জারি করেন।গত ৩১ মার্চ তিতাস উপজেলা পরিষদ নির্বাচন চলাকালে বিভিন্ন কেন্দ্রে সহিংসতার অভিযোগে তার বিরুদ্ধে দুটি মামলা করা হয়। এরই মধ্যে গোপন সূত্রে খবর পেয়ে রোববার গভীর রাতে ডিবি পুলিশের এসআই মুহা. ইকতিয়ার উদ্দিন ঢাকার যাত্রাবাড়ী এলাকা থেকে তাকে গ্রেফতার করে কুমিল্লায় নিয়ে আসেন।ডিবি পুলিশের ওসি নাছির উদ্দিন মৃধা জানান, সোহেল শিকদারের বিরুদ্ধে হত্যা, বিস্ফোরক, নির্বাচনী সহিংসতা ছাড়াও বিভিন্ন অভিযোগে দাউদকান্দি, তিতাস থানায় দায়েরকৃত তদন্তাধীন পাঁচটি মামলার মধ্যে মনির চেয়ারম্যান হত্যাসহ তিনটি মামলায় তাকে গ্রেফতার দেখিয়ে আদালতের মাধ্যমে কারাগারে পাঠানো হয়েছে।মো. কামাল উদ্দিন/এএম/জেআইএম</body>
</article>
