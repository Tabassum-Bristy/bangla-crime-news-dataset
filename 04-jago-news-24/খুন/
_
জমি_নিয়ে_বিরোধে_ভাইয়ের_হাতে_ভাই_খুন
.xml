<article>
  <headline>
জমি নিয়ে বিরোধে ভাইয়ের হাতে ভাই খুন
</headline>
  <url>https://www.jagonews24.com/country/news/428685</url>
  <published_at>
</published_at>
  <category>খুন</category>
  <body>রাজশাহীতে ভাই ও ভাতিজাদের মারধরে পিয়ারুল ইসলাম (৫০) নামে এক ব্যক্তি মারা গেছেন। সোমবার সকাল ৬টার দিকে নগরীর উপকণ্ঠ বেলপুকুর থানার কিসমত জামিরা এলাকায় এ ঘটনা ঘটে।নিহত পিয়ারুল ইসলাম ওই গ্রামের শুকুর আলীর ছেলে। এ ঘটনায় নিহতের স্ত্রী সানজুরা বেগম বাদী হয়ে চারজনের নামে থানায় মামলা দায়ের করেছেন।আসামিরা হলেন- নিহতের বড়ভাই জিয়ারুল ইসলাম (৫৫) ও ছোটভাই সাহাবুল ইসলাম সাবলু (৪০), আরেক ভাই সিরাজুল ইসলামের ছেলে জুয়েল হোসেন (২২) ও জিয়ারুল ইসলামের স্ত্রী সাহেনা বেগম (৩৫)। ঘটনার পর থেকে তারা পলাতক রয়েছেন।নগর পুলিশের বেলপুকুর থানার ভারপ্রাপ্ত কর্মকর্তা (ওসি) কবিরুল ইসলাম এ তথ্য নিশ্চিত করেছেন।তিনি বলেন, জমিজমা নিয়ে দীর্ঘদিন ধরে ভাইদের সঙ্গে বিরোধ চলে আসছিলো পিয়ারুলের। এনিয়ে সকালে ভাইদের সঙ্গে তার কথা কাটাকটি হয়। এক পর্যায়ে তার দুই ভাই, ভাবি ও ভাতিজা তাকে বেদম মারধর করেন। মুমূর্ষু অবস্থায় উদ্ধার করে তাকে রাজশাহী মেডিকেল কলেজ (রামেক) হাসপাতালে নেন স্বজনরা। এ সময় সেখানে দায়িত্বরত চিকিৎসক পিয়ারুলকে মৃত ঘোষণা করেন।ওসি আরও বলেন, নিহতের ঘাড়ে আঘাতের চিহ্ন রয়েছে। ধারণা করা হচ্ছে মারধরের শিকার হয়ে মারা গেছেন তিনি। ময়নাতদন্তের জন্য মরদেহ রামেক হাসপাতাল মর্গে নেয়া হয়েছে। প্রতিবেদন পেলেই মৃত্যুর কারণ নিশ্চিত হওয়া যাবে। এনিয়ে আইনগত ব্যবস্থা নেয়া হচ্ছে বলে জানান এই পুলিশ কর্মকর্তা।ফেরদৌস সিদ্দিকী/আরএআর/এমএস</body>
</article>
