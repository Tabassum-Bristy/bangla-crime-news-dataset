<article>
  <headline>
শিশু সন্তান হত্যাকারী সেই স্বামীর বিরুদ্ধে স্ত্রীর মামলা
</headline>
  <url>https://www.jagonews24.com/national/news/467407</url>
  <published_at>
</published_at>
  <category>খুন</category>
  <body>রাজধানীর বাংলামোটরে সাফায়েত নামের দুই বছর বয়সী শিশুকে হত্যার অভিযোগে শিশুটির বাবা নুরুজ্জামান কাজলের বিরুদ্ধে মামলা হয়েছে। বুধবার রাতে শিশুটির মা মালিহা আক্তার বাদী হয়ে শাহবাগ থানায় মামলাটি দায়ের করেন।ঢাকা মহানগর পুলিশের রমনা বিভাগের উপ-কমিশনার (ডিসি) মারুফ হোসেন সরদার মামলার বিষয়টি নিশ্চিত করেছেন। তিনি বলেন, ‘গতরাতে (বুধবার) শিশুটির মা তার স্বামীর বিরুদ্ধে মামলা করেছেন। বর্তমানে শিশুটির বাবা আটক আছেন। মামলা হওয়ার পর আমরা তদন্ত কার্যক্রম শুরু করেছি।’এর আগে বুধবার (৫ ডিসেম্বর) সকালে রাজধানীর বাংলামোটর এলাকার একটি বাসায় সাফায়েত নামে তিন বছরের এক শিশুকে তার বাবা হত্যা করেছেন-এমন সংবাদ পেয়ে ছুটে গিয়েও বাসার ভেতরে ঢুকতে পারছিল না আইনশৃঙ্খলা বাহিনী। কারণ ভেতরে মরদেহের পাশে ধারালো দা হাতে আরেক সন্তানকে বুকে নিয়ে বসেছিলেন শিশুটির বাবা নুরুজ্জামান কাজল। তিনিই কাউকে বাসায় ঢুকতে দেননি। কাজলের ভাই নুরুল হুদা উজ্জ্বলেরও দাবি, শিশুটিকে তার বাবাই খুন করেছে।অবশেষে ঘটনার ৬ ঘণ্টা পর সন্তানদের জিম্মি নাটকের অবসান হয়। বাবার হাতে নিহত ও জিম্মি থাকা দুই সন্তানকে উদ্ধার করতে সক্ষম হয়েছে রাজধানীর শাহবাগ থানা পুলিশ। আটক করা হয়েছে ঘাতক বাবাকেও।উদ্ধার অভিযানে র‍্যাব-২ এর একটি টিম অংশ নেয়। ওই টিমের কর্মকর্তা এসআই শহীদুল ইসলাম বলেন, ‘আমি ভেতরে ঢুকে দেখেছি, নুরুজ্জামান কাজল তার ছোট শিশুকে কাফনের কাপড় পরিয়ে টেবিলের ওপর রেখেছেন। এ ছাড়া বড় সন্তানকে বুকে জড়িয়ে হাতে বড় রামদা নিয়ে বসে আছেন।’পরিবার ও এলাকাবাসী সূত্রে জানা গেছে, স্ত্রী ও দুই সন্তান নিয়ে ওই বাসার দোতলায় থাকেন কাজল। তার নির্যাতন সহ্য করতে না পেরে মাস খানেক আগে স্ত্রী বাড়ি ছেড়ে চলে গেছেন। তাই বাচ্চা দুটো বাবার সঙ্গে ছিল।এমইউএইচ/এসআর/জেআইএম</body>
</article>
