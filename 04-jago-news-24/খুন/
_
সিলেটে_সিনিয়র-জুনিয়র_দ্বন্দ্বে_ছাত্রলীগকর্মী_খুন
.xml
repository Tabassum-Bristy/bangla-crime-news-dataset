<article>
  <headline>
সিলেটে সিনিয়র-জুনিয়র দ্বন্দ্বে ছাত্রলীগকর্মী খুন
</headline>
  <url>https://www.jagonews24.com/country/news/486988</url>
  <published_at>
</published_at>
  <category>খুন</category>
  <body>সিলেটে সিনিয়র-জুনিয়র দ্বন্দ্বে নিজ গ্রুপের কর্মীদের হাতে সাব্বির আহমদ (২০) নামের এক ছাত্রলীগকর্মী খুন হয়েছেন। নিহত সাব্বির নগরীর কানিশাইল মজুমদারপাড়া ১২ নম্বর বাসার ওলিউর রহমানের ছেলে।মঙ্গলবার রাত পৌনে ৮টায় নগরীর মদিনা মার্কেট এলাকার কামারপট্টি গলিতে এ হত্যাকাণ্ডে ঘটে। সিনিয়র-জুনিয়র গ্রুপের দ্বন্দ্বে এ হত্যাকাণ্ড ঘটেছে বলে অভিযোগ করেছেন সাব্বিরের বাবা অলিউর রহমান।ঘটনার প্রত্যক্ষদর্শীদের বরাত দিয়ে পুলিশ জানায়, সন্ধ্যা সাড়ে ৭টার দিকে মদিনা মার্কেট কামারপট্টি গলিতে কয়েকজন ছাত্রলীগকর্মী আড্ডা দিচ্ছিলেন। পৌনে ৮টার দিকে হঠাৎ করে তাদের মধ্যে চিৎকার চেঁচামেচি শোনা যায়। পরে সেখান থেকে রক্তাক্ত অবস্থায় সাব্বিরকে উদ্ধার করে সিলেট এমএজি ওসমানী মেডিকেল কলেজ হাসপাতালে নিয়ে গেলে চিকিৎসক মৃত ঘোষণা করেন।হাসপাতালের জরুরি বিভাগের চিকিৎসক জানান, সাব্বিরের পেটের নিচে কয়েকটি গভীর ছুরিকাঘাতের চিহ্ন রয়েছে।সাব্বিরের বাবা অলিউর রহমান বলেন, মঙ্গলবার বিকেল ৪টার দিকে সাব্বিরের কয়েকজন বন্ধু তাকে বাসা থেকে ডেকে নিয়ে যায়। পরে রাত পৌনে ৮টার সময় ছেলের মৃত্যুর খবর শুনতে পাই।তিনি আরও বলেন, সিনিয়র-জুনিয়র নিয়ে সাব্বিরের বন্ধুদের মধ্যে দ্বন্দ্ব চলছিল। সেই দ্বন্দ্বের জেরে এই হত্যাকাণ্ডের ঘটনা ঘটেছে।সিলেট মহানগর পুলিশের অতিরিক্ত উপ-কমিশনার (গণমাধ্যম) জেদান আল মুসা হত্যাকাণ্ডের বিষয়টি নিশ্চিত করে জানান, সাব্বিরকে হাসপাতালে নিয়ে যাওয়ার পর চিকিৎসকরা তাকে মৃত ঘোষণা করেছেন। সাব্বিরের মরদেহ হাসপাতালের মর্গে রাখা হয়েছে।মহানগর পুলিশের কোতোয়ালী থানার লামাবাজার ফাঁড়ির ইনচার্জ মো. নুরে আলম সিদ্দিকী জানান, হত্যাকারীদের চিহ্নিত করে তাদের গ্রেফতারে পুলিশ কাজ করছে।ছামির মাহমুদ/বিএ</body>
</article>
