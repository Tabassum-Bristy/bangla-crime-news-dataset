<article>
  <headline>
মৌলভীবাজারে প্রতিপক্ষের হামলায় যুবক নিহত
</headline>
  <url>https://www.jagonews24.com/country/news/499514</url>
  <published_at>
</published_at>
  <category>খুন</category>
  <body>মৌলভীবাজার সদর উপজেলায় আধিপত্য বিস্তারের পূর্ব-শত্রুতার জের ধরে প্রতিপক্ষের হামলায় রুবেল আহমদ (২৪) নামে এক যুবক নিহত হয়েছেন।এ ঘটনায় তিনজনকে আটক করেছে পুলিশ। শনিবার সন্ধ্যায় উপজেলার মোস্তফাপুর ইউনিয়নের হিলালপুর এলাকায় এ ঘটনা ঘটে। নিহত রুবেল একই এলাকার শহীদ উল্লাহর ছেলে। এ ঘটনায় আটককৃতরা হলেন বড়কাপন এলাকার আনোয়ার মিয়া (৩০) তুহিন মিয়া (২৮) ও সোহেল মিয়া (৩২)।পুলিশ ও স্থানীয় সূত্রে জানা যায়, বড়কাপন এলাকার বাসিন্দা বাবুল আহমেদের গ্রুপের সঙ্গে রুবেল ও তার গ্রুপের পূর্ব-শত্রুতা ছিল। আজ অতর্কিতভাবে বাবুল গ্রুপ রুবেল গ্রুপের ওপর হামলা চালায়। একপর্যায়ে বাবুল গ্রুপের লোকজনের দা’র আঘাতে রুবেল গুরুতর আহত হন। পরে তাকে উদ্ধার করে মৌলভীবাজার সদর হাসপাতালে নেয়া হলে চিকিৎসকরা তাকে সিলেট এম.এ.জি ওসমানী মেডিকেল কলেজ হাসপাতালে পাঠান। সিলেট নেয়ার পথে মারা যান তিনি।মৌলভীবাজার সদর সার্কেলের অতিরিক্ত পুলিশ সুপার রাশেদুল ইসলাম বলেন, এলাকায় আধিপত্য বিস্তার নিয়ে এ হত্যাকাণ্ড ঘটেছে। প্রাথমিকভাবে জিজ্ঞাসাবাদের জন্য তিন যুবককে আটক করেছি আমরা। এলাকার সার্বিক পরিস্থিতি পুলিশের নিয়ন্ত্রণে রয়েছে।রিপন দে/এএম/এমএস</body>
</article>
