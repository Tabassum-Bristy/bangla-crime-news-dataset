<article>
  <headline>
বুদ্ধি প্রতিবন্ধী শিশুকে শ্বাসরোধে হত্যা
</headline>
  <url>https://www.jagonews24.com/country/news/432648</url>
  <published_at>
</published_at>
  <category>খুন</category>
  <body>খুলনায় সম্রাট খান (১১) নামে এক বুদ্ধি প্রতিবন্ধী শিশুকে শ্বাসরোধে হত্যা করা হয়েছে। নিহত সম্রাট স্থানীয় ফার্নিচার ব্যবসায়ী জাহিদ খানের ছেলে।শনিবার সকাল ৮টার দিকে নগরীর দৌলতপুরস্থ পাবলা দফাদারপাড়া এলাকায় এ হত্যার ঘটনা ঘটে। এ দিকে পুলিশ ঘটনাটিকে রহস্যজনক সন্দেহ করলেও নিহতের পরিবারের পক্ষ থেকে দাবি করা হচ্ছে চুরির ঘটনা দেখে ফেলায় সম্রাটকে শ্বাসরোধে হত্যা করা হয়েছে।নিহতের পরিবার জানায়, সকালে বাবা জাহিদ খান তার বড় মেয়েকে সঙ্গে নিয়ে বাইরে যান। এর কিছুক্ষণ পর মাও পাশের বাড়িতে যায়। ওই সময় সম্রাট ঘরে একাই ঘুমিয়েছিল। সকাল সাড়ে ৮টার দিকে তারা ঘরে ফিরে এসে ঘরের আসবাবপত্র তছনছ অবস্থায় দেখতে পায়। আর সম্রাটকে অনেক ডাকাডাকি করলে সে আর ঘুম থেকে ওঠেনি। এ সময় তার গলায় ফাঁসের চিহ্ন দেখতে পায়। পরিবারের ধারণা, ঘরের দরজা খোলা পেয়ে হয়তো চোর ঢুকেছিল। কিন্তু সম্রাট দেখে ফেলায় তাকে শ্বাসরোধে হত্যা করে পালিয়ে গেছে।তবে স্থানীয়দের ধারণা সম্রাট বুদ্ধি প্রতিবন্ধী থাকায় প্রায়ই পরিবারের জিনিসপত্র ভাঙচুর করতো। এ কারণে পরিবারের কেউ বিরক্ত হয়ে তাকে শ্বাসরোধে হত্যা করতে পারে।এ বিষয়ে নগরীর দৌলতপুর থানা পুলিশের ভারপ্রাপ্ত কর্মকর্তা (ওসি) মোস্তাক আহমেদ বলেন, হত্যাকাণ্ডে বিষয়টি প্রাথমিকভাবে রহস্যজনক মনে হচ্ছে। বিশেষ করে ঘটনার সময় বাড়িতে অন্য কেউ না থাকা এবং ছেলেটি কিছুটা মানসিক ভারসাম্যহীন থাকায় প্রায়ই তার বাবা তাকে মারধর করতো বলে তথ্য পাওয়ায় সন্দেহ আরও বেড়েছে। তার হত্যাকাণ্ডের কারণ খুঁজে বের করার চেষ্টা করা হচ্ছে।তিনি জানান, সকাল ৯টার দিকে নিহতের মরদেহ উদ্ধার করে ময়নাতদন্তের জন্য খুলনা মেডিকেল কলেজ হাসপাতালের মর্গে পাঠানো হয়েছে।আলমগীর হান্নান/আরএ/জেআইএম</body>
</article>
