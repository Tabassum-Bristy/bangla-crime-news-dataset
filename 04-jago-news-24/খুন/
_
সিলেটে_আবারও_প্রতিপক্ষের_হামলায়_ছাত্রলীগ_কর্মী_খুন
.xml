<article>
  <headline>
সিলেটে আবারও প্রতিপক্ষের হামলায় ছাত্রলীগ কর্মী খুন
</headline>
  <url>https://www.jagonews24.com/country/news/402563</url>
  <published_at>
</published_at>
  <category>খুন</category>
  <body> সিলেট মহানগরের টিলাগড়ে আভ্যন্তরীণ কোন্দলে আবারও খুন হলেন এক ছাত্রলীগ কর্মী। রোববার রাত পৌনে নয়টার দিকে প্রতিপক্ষ গ্রুপের হামলার শিকার হয়ে তানিম খান (২৫) নামের ছাত্রলীগ কর্মী খুন হন। তাকে গুরুতর আহত অবস্থায় সিsলেট এমএজি ওসমানী মেডিকেলে নেয়া হয়। রাত সাড়ে ৯টায় হাসপাতালে তাঁর মৃত্যু হয়।নিহত ছাত্রলীগ কর্মী তানিম খান সিলেট সরকারি কলেজের বিএ পাস কোর্সের শিক্ষার্থী। তার বাড়ি সিলেটের ওসমানীনগর উপজেলায়। তিনি সিলেট নগরের একটি মেসে ভাড়ায় থাকতেন।গেল বছর সিলেট মহানগরের টিলাগড় কেন্দ্রিক ছাত্রলীগের আভ্যন্তরীণ কোন্দলে ছাত্রলীগ নেতা মিয়াদসহ দুজন খুন হন। সর্বশেষ গত বৃহস্পতিবার (৪ জানয়ারি) ছাত্রলীগের প্রতিষ্ঠাবার্ষিকীর অনুষ্ঠানে দু'পক্ষের অাধিপত্য বিস্তার নিয়ে টিলাগড় এলাকার এমসি কলেজ ক্যাম্পাসে সংঘর্ষ, গোলাগুলি ও ককটেল বিস্ফোরণে চার ছাত্রলীগ কর্মী আহত হন। ওই ঘটনার দু' দিনের মাথায় এ হত্যাকাণ্ডের ঘটনা ঘটল।জানা গেছে, রোববার রাত পৌনে নয়টার দিকে টিলাগড় পয়েন্টে দাঁড়িয়ে ছিলেন তানিম। এ সময় প্রতিপক্ষের ছাত্রলীগ কর্মীরা তার উপর অতর্কিত হামলা করে পালিয়ে যায়। পরে এলাকাবাসী সেখান থেকে তাকে উদ্ধার করে ওসমানী হাসপাতালে নিয়ে গেলে জরুরি বিভাগের কর্তব্যরত চিকিৎসক তাকে মৃত ঘোষণা করেন।হাসপাতাল সূত্রে জানা গেছে, তার শরীরের একাধিক স্থানে ছুরিকাঘাতের চিহ্ন রয়েছে। মহানগর পুলিশের শাহপরাণ থানার ভারপ্রাপ্ত কর্মকর্তা (ওসি) আখতার হোসেন জানান, এ ঘটনায় জড়িতদের আটক করতে পুলিশ অভিযান শুরু করেছে।ছামির মাহমুদ/ওআর/এমআরএম</body>
</article>
