<article>
  <headline>
সাতক্ষীরায় বৃদ্ধকে পিটিয়ে হত্যা, আটক ৩
</headline>
  <url>https://www.jagonews24.com/country/news/485886</url>
  <published_at>
</published_at>
  <category>খুন</category>
  <body>সাতক্ষীরার তালা উপজেলার মাগুরা ইউনিয়নের রঘুনাথপুর এলাকার শামছুর শেখ (৭০) নামে এক বৃদ্ধকে পিটিয়ে হত্যা করা হয়েছে। বৃহস্পতিবার দুপুরে এ ঘটনা ঘটে। এ ঘটনায় জড়িত থাকার অভিযোগে তিনজনকে আটক করেছে পুলিশ।নিহতের ছেলে সালাম শেখ ও স্ত্রী মোমেনা বেগম জানান, শামছুর শেখ প্রায় ২০ বছর ধরে মাগুরা মৌজার কাশিদা বিলের প্রায় ৫০ শতাংশ জমি সরকারের কাছ থেকে বন্দোবস্ত নিয়ে ভোগদখল করে আসছেন। বছর খানেক ধরে একই এলাকার আফাজ উদ্দীন শেখের ছেলে হায়দার শেখ ওই সম্পত্তির দখল নিতে নানা টালবাহানা ও দ্বন্দ্ব করে আসছিল।বৃহস্পতিবার দুপুরে আফাজ উদ্দীন শেখের ছেলে হায়দার শেখের নেতৃত্বে হাবিবুর রহমান হাবি ও ফারুখ মোস্তফা শেখের ছেলে নাদীমসহ অন্যান্যরা সংঘবদ্ধভাবে শামছুর শেখের ওপর হামলা চালায়। এ সময় তারা শামছুর শেখকে পেটালে জ্ঞান হারিয়ে ফেলেন। পরে তাকে উদ্ধার করে চিকিৎসকের কাছে নিয়ে যাওয়ার আগেই মারা যান।তালা থানা পুলিশের ওসি মেহেদী রাসেল জাগো নিউজকে বলেন, ঘটনায় জড়িত থাকার অভিযোগে তাৎক্ষণিক রঘুনাথপুরের মৃত মুনছুর আলী শেখের ছেলে আফাজ উদ্দীন, তার ছেলে হাবিবুর রহমান হবি ও মোস্তফা শেখের ছেলে নাদীমকে জিজ্ঞাসাবাদের জন্য আটক করা হয়েছে। এ ঘটনায় মামলার প্রস্তুতি চলছে।আকরামুল ইসলাম/এএম/পিআর</body>
</article>
