<article>
  <headline>
উত্তরায় ছুরিকাঘাতে প্রাইভেটকার চালক নিহত
</headline>
  <url>https://www.jagonews24.com/national/news/428465</url>
  <published_at>
</published_at>
  <category>খুন</category>
  <body>রাজধানীর উত্তরার সুইজ গেইট এলাকায় ‘দুর্বৃত্তের’ ছুরিকাঘাতে রুপচান আলী (৩০) নামে একজন প্রাইভেটকার চালক নিহত হয়েছেন। তবে পূর্ব শত্রুতার জের ধরে তাকে হত্যা করা হয়েছে বলে অভিযোগ করেছেন নিহতের স্বজনরা।শনিবার দিনগত রাত ৯টার দিকে এ ঘটনা ঘটে। পুলিশ খবর পেয়ে মরদেহ উদ্ধার করে ময়নাতদন্তের জন্য ঢাকা মেডিকেল কলেজ (ঢামেক) হাসপাতালের মর্গে পাঠিয়েছে।জানা গেছে, নিহত রুপচানের গ্রামের বাড়ি ময়মনসিংহর মুক্তাগাছার জয়রামপুর গ্রামে। বাবার নাম রমজান আলী। পরিবার নিয়ে উত্তরা-১০ নম্বর সেক্টরের ১ নম্বর রোডের নূর ইসলামের বাড়িতে ভাড়া থাকতেন। সেখানে ব্যক্তি মালিকানাধীন একটি প্রাইভেটকারের চালক হিসেবে চাকরি করতেন তিনি।নিহতের স্ত্রী শিরিনা জানান, পুলিশের মাধ্যমে জানতে পারেন তার স্বামী দুর্বৃত্তদের ছুরিকাঘাতে মারা গেছেন। দুই বছর আগে একই এলাকার হাবিব নামে এক মোটর মেকানিকের কাছে ড্রাইভিং লাইসেন্স করতে ১২ হাজার টাকা দিয়েছিল রুপচান। হাবিব নামের ওই ব্যক্তি লাইসেন্স করে দেননি এবং টাকাও ফেরত দেননি। এ নিয়ে তাদের মধ্যে বাকবিতণ্ডা হয়। বিষয়টি নিয়ে একদিন রুপচান হাবিবকে ছুরিকাঘাতও করেন। ওই ঘটনায় রুপচানের বিরুদ্ধে হাবিব থানায় মামলা করেন। মামলাটি এখনও চলছে।ওই ঘটনার জের ধরে হাবিব তার লোকজন নিয়ে রাতে রুপচানকে কুপিয়ে হত্যা করতে পারে বলে ধারণা করছেন তিনি। তবে কে বা কারা এ ঘটনা ঘটিয়েছে তা এখনও জানাতে পারেনি পুলিশ।উত্তরা পশ্চিম থানার উপ-পরিদর্শক (এসআই) মো. সাদেক জানান, নিহতের বুক, পেটে ও বাম হাতের আঙুলে কাটা জখম রয়েছে। ঘটনার প্রকৃত কারণ জানতে নিহতের মরদেহ ঢামেকের মর্গে পাঠানো হয়েছে।এসএইচ/আরএস/আরআইপি</body>
</article>
