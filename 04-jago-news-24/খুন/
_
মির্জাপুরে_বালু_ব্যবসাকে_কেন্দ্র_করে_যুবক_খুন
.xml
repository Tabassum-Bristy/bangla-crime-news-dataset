<article>
  <headline>
মির্জাপুরে বালু ব্যবসাকে কেন্দ্র করে যুবক খুন
</headline>
  <url>https://www.jagonews24.com/country/news/432208</url>
  <published_at>
</published_at>
  <category>খুন</category>
  <body>টাঙ্গাইলের মির্জাপুরে বালু ব্যবসাকে কেন্দ্র করে শামীম মিয়া (৩২) নামে এক যুবক খুন হয়েছেন। উপজেলার গোড়াই ইউনিয়নের গোড়াই খামারপাড়া গ্রামে এ ঘটনা ঘটে। জানা গেছে, বংশাই নদীর গোড়াই খামারপাড়া ও লতিফপুর ইউনিয়নের চানপুর এলাকায় কয়েকজন মাটি ব্যবসায়ী অবৈধভাবে নদী থেকে ড্রেজার দিয়ে বালু উত্তোলন ও ভেকু মেশিন দিয়ে মাটি কেটে বিক্রি করে আসছিলেন।খামারপাড়া এলাকার নুরু মিয়ার ছেলে সাহাদত ও শামীমদের সঙ্গে চাচাতো ভাই মজনু ও চাচা শফি মিয়ার বালু ব্যবসা নিয়ে কয়েকদিন আগে বিরোধ সৃষ্টি হয়। বিরোধকে কেন্দ্র করে আরেক চাচাতো ভাই হাবু মিয়ার ছেলে জুয়েল সাহাদত গংদের অভিযুক্ত করে থানায় লিখিত অভিযোগ দেন। আজ বৃহস্পতিবার এ বিষয়টি মিমাংসার জন্য থানায় বসার কথাও ছিলো।কিন্তু বুধবার রাত ৯টার দিকে সাহাদত বালু আনতে ড্রাম ট্রাক নিয়ে গেলে পথিমধ্যে বাড়ির সামনে চাচা শফি ও চাচাতো ভাই মজনু বাধা দেন। এ সময় তাদের মধ্যে কথা কাটাকাটির এক পর্যায়ে হাতাহাতির ঘটনা ঘটে। এতে শামীম অসুস্থ হয়ে পড়লে রাত সাড়ে ১০টার দিকে কুমুদিনী হাসপাতালে নেয়ার পথে তার মৃত্যু হয়।খবর পেয়ে মির্জাপুর থানার উপপরিদর্শক মজিদ বকুল বৃহস্পতিবার ভোরে শামীমের মরদেহ উদ্ধার করে ময়নাতদন্তের জন্য টাঙ্গাইল জেনারেল হাসপাতালে পাঠান।মির্জাপুর থানার ওসি একেএম মিজানুল হক বলেন, ময়নাতদন্ত রিপোর্ট পাওয়ার পর মৃত্যুর কারণ নিশ্চিত হওয়া যাবে।এসএম এরশাদ/এফএ/আরআইপি</body>
</article>
