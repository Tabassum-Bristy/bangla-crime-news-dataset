<article>
  <headline>
তাসফিয়া হত্যা মামলা : যুবলীগ কর্মী ফিরোজ কারাগারে
</headline>
  <url>https://www.jagonews24.com/country/news/437348</url>
  <published_at>
</published_at>
  <category>খুন</category>
  <body>চট্টগ্রামের আলোচিত স্কুলছাত্রী তাসফিয়া আমিন হত্যা মামলার আসামি যুবলীগ কর্মী ফিরোজকে কারাগারে পাঠিয়েছেন আদালত। মঙ্গলবার চট্টগ্রামের তৃতীয় অতিরিক্ত মহানগর জজ আদালতে আত্মসমর্পণ করার পর বিচারক ফিরোজকে কারাগারে পাঠানোর আদেশ দিয়েছেন। চট্টগ্রাম মহানগর পুলিশের সহকারী কমিশনার কাজী শাহাবুদ্দিন আহমেদ জাগো নিউজকে এ তথ্য নিশ্চিত করেছেন।গত ২ মে কর্ণফুলী নদীর তীর থেকে উদ্ধার করা হয় সানশাইন গ্রামার স্কুলের নবম শ্রেণির ছাত্রী তাসফিয়ার মরদেহ। পুলিশ পরদিনই তার বন্ধু আদনান মির্জাকে গ্রেফতার করে। এ ঘটনায় দায়ের করা মামলায় আদনানের কথিত বড়ভাই ফিরোজসহ ছয়জনকে আসামি করা হয়।ফিরোজ এক সময় শিবির করতেন বলে জানা গেছে। তবে সম্প্রতি তিনি যুবলীগের রাজনীতিতে সক্রিয় এবং নিজেকে সিটি মেয়র ও আওয়ামী লীগ নেতা আ জ ম নাছিরের অনুসারী হিসেবে পরিচয় দিয়ে থাকেন।পরিবহন ব্যবসায়ী রশীদ হত্যা মামলার আসামি গ্রেফতারএদিকে পরিবহন ব্যবসায়ী মো. হারুনুর রশীদ চৌধুরী হত্যা মামলায় আরেক যুবলীগ কর্মী এহসানুল কবির মেহেদী (২৫)-কে গ্রেফতার করেছে পুলিশ।সদরঘাট থানার ভারপ্রাপ্ত কর্মকর্তা (ওসি) মো. নেজাম উদ্দিন জাগো নিউজকে বলেন, ‘পরিবহন ব্যবসায়ী মো. হারুনুর রশীদ চৌধুরী হত্যা মামলায় চট্টগ্রাম নগরের মোগলটুলি এলাকা থেকে যুবলীগ কর্মী এহসানুল কবির মেহেদীকে গ্রেফতার করা হয়েছে। ঘটনার ভিডিও ফুটেজে হত্যাকাণ্ডে মেহেদীর অংশ নেওয়ার প্রমাণ পাওয়া গেছে।’২০১৭ সালের ৩ ডিসেম্বর বিকেলে নগরীর কদমতলী এলাকায় নিজ ব্যবসা প্রতিষ্ঠানের কাছে সন্ত্রাসীরা হারুনকে কুপিয়ে ও গুলি করে হত্যা করা হয়। এই ঘটনায় হারুনের বড় ভাই হুমায়ুন চৌধুরী বাদী হয়ে সদরঘাট থানায় একটি মামলা দায়ের করেন।আবু আজাদ/এসএইচএস/জেআইএম</body>
</article>
