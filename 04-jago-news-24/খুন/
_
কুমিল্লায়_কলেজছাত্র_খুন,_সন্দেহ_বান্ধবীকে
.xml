<article>
  <headline>
কুমিল্লায় কলেজছাত্র খুন, সন্দেহ বান্ধবীকে
</headline>
  <url>https://www.jagonews24.com/country/news/439088</url>
  <published_at>
</published_at>
  <category>খুন</category>
  <body>কুমিল্লা নগরীর অজিত গুহ মহাবিদ্যালয়ের উচ্চ মাধ্যমিক বিজ্ঞান বিভাগের ২য় বর্ষের ছাত্র শিহাব উদ্দিন অন্তুকে ছুরিকাঘাত করে খুন করার ঘটনায় বুধবার বিকেলে কোতোয়ালি মডেল থানায় মামলা দায়ের করা হয়েছে। পুলিশ এ মামলার আসামি রাকিব ওরফে লিমন নামে একজনকে গ্রেফতার করেছে। পূর্ব শত্রুতার জের ধরে এ হত্যাকাণ্ড ঘটেছে বলে পুলিশ জানিয়েছে। তবে স্থানীয় এবং অন্তুর পরিবারের সন্দেহের তীর ফারিয়া নামের এক কলেজছাত্রী ও তার প্রেমিকের দিকে।ধারণা করা হচ্ছে এ হত্যাকাণ্ডের নেপথ্যে প্রেম ঘটিত বিষয় রয়েছে। হত্যাকাণ্ডের আগে মোবাইলে কলেজছাত্র অন্তুকে ধর্মসাগর পাড়ে ডেকে আনা হয়েছিল সেই ফারিয়াকে গান শুনাতে। সেখানে এসেই খুন হন অন্তু। গতকাল মঙ্গলবার রাতে নগরীর ধর্মসাগর পাড় এলাকায় এ ঘটনা ঘটে।নিহত কলেজছাত্র অন্তু জেলার বুড়িচং উপজেলার ইছাপুরা গ্রামের হুমায়ুন কবির ভূঁইয়ার ছেলে। এদিকে কলেজছাত্র অন্তু হত্যার ঘটনায় তার স্বজন ও সহপাঠীরা অবিলম্বে অপর ঘাতকদের গ্রেফতারের দাবি জানিয়েছেন। পুলিশ ও স্থানীয় সূত্রে জানা যায়, অন্তুর বাবা-মা পারিবারিকভাবে নগরীর রেইসকোর্স এলাকায় ভাড়া বাসায় থাকেন। অন্তু প্রতিদিনের মতো মঙ্গলবার রাত ৮টার দিকে কুমিল্লা নগরীর ধর্মসাগর পাড়স্থ নগর উদ্যানে গান গাইতে যান। এ সময় অজ্ঞাত দুর্বৃত্তরা তার পায়ে ও বুকে ছুরিকাঘাত করে চলে যায়। গুরুতর আহত অবস্থায় পথচারীরা তাকে উদ্ধার করে কুমিল্লা মেডিকেল কলেজ হাসপাতালে নিয়ে গেলে চিকিৎসকরা তাকে মৃত ঘোষণা করেন।অন্তুর মা শিরিন আক্তার জানান, সন্ধ্যায় মোবাইল ফোনে কল করে অন্তুকে বাসা থেকে ডেকে নিয়ে পরিকল্পিতভাবে খুন করেছে। ঘাতকরা অন্তর পূর্ব পরিচিত বলে তিনি দাবি করেন। তবে প্রেম সংক্রান্ত বিরোধের জেরে এ হত্যাকাণ্ডের ঘটনা ঘটে থাকতে পারে বলে স্থানীয় সূত্রে জানা গেছে।অন্তুর পরিবারের পক্ষ থেতে ফারিয়া নামের এক মেয়ের নাম বলা হয়েছে, তাকে আটক করলে হত্যাকাণ্ডের পুরো রহস্য বেড়িয়ে আসবে বলে নিহতের মা শিরিন আক্তার দাবি করেছেন।বুধবার বিকেলে কোতোয়ালি মডেল থানা পুলিশের ওসি মোহাম্মদ আবু ছালাম মিয়া পিপিএম জানান, শিহাব উদ্দিন অন্তু হত্যাকাণ্ডের ঘটনায় তার বাবা হুমায়ুন কবির ভূঁইয়া বাদী হয়ে এজাহারে রাকিব ওরফে লিমনের নাম উল্লেখ করে অজ্ঞাতনামা কয়েকজনের বিরুদ্ধে থানায় মামলা দায়ের করেছেন।কামাল উদ্দিন/এমএএস/পিআর</body>
</article>
