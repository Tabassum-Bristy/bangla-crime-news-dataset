<article>
  <headline>
স্ত্রীকে হত্যার পর স্বামীর আত্মহত্যার চেষ্টা
</headline>
  <url>https://www.jagonews24.com/country/news/429026</url>
  <published_at>
 </published_at>
  <category>খুন</category>
  <body>রাজশাহীর তানোরে স্ত্রীকে শ্বাসরোধে হত্যার পর বিষপানে আত্মহত্যার চেষ্টা চালিয়েছেন নিছার আলী (৩৫) নামের এক ব্যক্তি। সোমবার দিবাগত রাতে উপজেলার চাঁন্দুড়িয়া ইউনিয়নের জোয়ানপুর এলাকায় এ ঘটনা ঘটে।মঙ্গলবার সকালে অসুস্থ নিছার আলীকে রাজশাহী মেডিকেল কলেজ হাসপাতালে নেয় পুলিশ। তিনি ওই গ্রামের মৃত সৈয়দ আলীর ছেলে।নিহত গৃহবধূ হলেন- উপজেলার রাতৈল গ্রামের শুকুর আলীর মেয়ে সুম্মাতুন খাতুন (৩০)। এ দম্পতির এক মেয়ে ও এক ছেলে সন্তান রয়েছে।এ তথ্য নিশ্চিত করে তানোর থানার ভারপ্রাপ্ত কর্মকর্তা (ওসি) রেজাউল ইসলাম বলেন, এ ঘটনায় নিহত ওই গৃহবধূর বাবা বাদী হয়ে থানায় হত্যা মামলা দায়ের করেছেন। ওই মামলায় একমাত্র আসামি করা হয়েছে ওই গৃহবধূর স্বামী নিছার আলীকে। পুলিশ হেফাজতে তাকে রামেক হাসপাতালে চিকিৎসা দেয়া হচ্ছে। সুস্থ হলে তার বিরুদ্ধে আইনগত ব্যবস্থা নেয়া হবে।ওসি আরও বলেন, নিহতের গলায় আঘাতের চিহ্ন পাওয়া গেছে। প্রাথমিকভাবে ধারণা করা হচ্ছে তাকে শ্বাসরোধে হত্যা করা হয়েছে। ময়নাতদন্ত প্রতিবেদন পেলে বিষয়টি নিশ্চিত হওয়া যাবে।ওই গৃহবধূর পরিবারের অভিযোগ, পারিবারিক কলহের জেরে সোমবার নিজ বাড়িতে স্ত্রীকে হত্যা করেন নিছার। এরপর তিনিও বিষপানে আত্মহত্যার চেষ্টা করেন। টের পেয়ে সকালে থানায় খবর দেন প্রতিবেশীরা। পরে পুলিশ গিয়ে মরদেহ উদ্ধার করে। মুমূর্ষু অবস্থায় নিছার আলীকেও হাসপাতালে নেয় পুলিশ।ফেরদৌস সিদ্দিকী/আরএআর/এমএস</body>
</article>
