<article>
  <headline>
ফেসবুকে স্বামী-সন্তানের ছবি দেয়ার পরই এলো মৃত্যু সংবাদ
</headline>
  <url>https://www.jagonews24.com/country/news/485070</url>
  <published_at>
</published_at>
  <category>খুন</category>
  <body>দক্ষিণ আফ্রিকার কেপটাউন রাজ্যের ক্রাইফনটেইন এলাকায় জহিরুল ইসলাম হাওলাদার (৪২) নামে বাংলাদেশি এক ব্যবসায়ীকে কুপিয়ে হত্যা করেছে এক সন্ত্রাসী।নিহত জহিরুল শরীয়তপুর সদর উপজেলার মাহমুদপুর ইউনিয়নের মাহমুদপুর গ্রামের সাদেক আলী হাওলাদারের ছেলে। শনিবার বাংলাদেশ সময় বিকেল ৩টার দিকে এ হত্যার ঘটনা ঘটে।জহিরুলের মৃত্যুর খবর গ্রামের বাড়িতে পৌঁছানোর পর বাড়িতে চলছে শোকের মাতম। স্ত্রী, এক মেয়ে, মা ভাই-বোনসহ স্বজনদের কান্নায় পরিবেশ ভারী হয়ে উঠছে।জহিরুলের স্ত্রী নাছিমা ইসলাম শরীয়তপুরের একটি সরকারি প্রাথমিক বিদ্যালয়ের শিক্ষক। শনিবার দুপুর ২টা ১০ মিনিটে তার ফেসবুক আইডিতে স্বামী ও মেয়ের সঙ্গে তোলা হাস্যজ্জল একটি ছবি আপলোট করেন। এর কিছু সময় পরই স্বামীর মৃত্যু সংবাদ পান। এরপর থেকেই বাকরুদ্ধ হয়ে পড়েন নাছিমা।পরিবার ও এলাকাবাসী জানায়, জীবিকার প্রয়োজনে ২০০৫ সালে দক্ষিণ আফ্রিকায় পাড়ি জমান জহিরুল ইসলাম। ২০১৭ সালের নভেম্বর মাসে তিনি সর্বশেষ বাড়ি এসেছিলেন। কেপটাউন শহরের ক্রাইফনটেইন এলাকায় তার সুপার সপের দোকান রয়েছে। কিছুদিন আগে জহিরুল ইসলামের ভাড়াবাসায় পাশের রুমে এক স্থানীয় ভাড়া আসেন।এরপর ওই ভাড়াটিয়া জহিরুলের কাছে মদ খাওয়ার জন্য চাঁদা দাবি করেন। বিষয়টি বাড়ির মালিককে জানান জহির। এ নিয়ে শনিবার ওই ভাড়াটিয়ার সঙ্গে কথা কাটাকাটির এক পর্যায় তিনি জহিরুলের পেটে ছুরিকাঘাত করেন। জহির বাঁচার জন্য রাস্তায় বের হয়ে যান। এ সময় ওই সন্ত্রাসী তাকে ধরে গলায় ছুরিকাঘাত করে ফেলে যান। পরে স্থানীয় লোকজন তাকে উদ্ধার করে হাসপাতালে নিলে চিকিৎসক মৃত ঘোষণা করেন।ছগির হোসেন/এফএ/এমএস</body>
</article>
