<article>
  <headline>
সন্তানকে গলা টিপে মেরে ফেললেন মা
</headline>
  <url>https://www.jagonews24.com/country/news/489726</url>
  <published_at>
</published_at>
  <category>খুন</category>
  <body>সিলেটের বিশ্বনাথ উপজেলায় দাম্পত্য জীবনে অশান্তির কারণে আরুহী দে নামে দেড় বছর বয়সী এক শিশুকন্যাকে শ্বাসরোধ করে হত্যা করেছেন মা। রোববার রাত ১২টার দিকে উপজেলার লামাকাজী ইউনিয়নের দিঘলী (দত্তপাড়া) গ্রামে এ ঘটনা ঘটে।খবর পেয়ে সোমবার বিকেলে থানা পুলিশ সিলেট এমএজি ওসমানী মেডিকেল কলেজ হাসপাতাল থেকে শিশুটির মরদেহ উদ্ধার করে এবং সন্ধ্যার দিকে মা সীমা রাণী দেকে (২৫) আটক করে। সীমা ওই গ্রামের বাকপ্রতিবন্ধী সুমন কুমার দের স্ত্রী। পুলিশের প্রাথমিক জিজ্ঞাসাবাদে সন্তান হত্যার দায় স্বীকার করেছেন মা। স্থানীয় সূত্র জানায়, দীর্ঘদিন ধরে দাম্পত্য অশান্তি চলছিল সুমন ও সীমার মধ্যে। এর জেরে রোববার রাতে অবুঝ শিশুকন্যাকে শ্বাসরোধ করে খুন করেন সীমা। পরে আরুহীকে নিয়ে যাওয়া হয় সিলেট ওসমানী হাসপাতালে। ঘটনার খবর পেয়ে বিশ্বনাথ থানার একদল পুলিশ সেখান থেকে সীমাকে আটক ও আরুহী দের মরদেহ উদ্ধার করে।এ ব্যাপারে বিশ্বনাথ থানা পুলিশের ভারপ্রাপ্ত কর্মকর্তা (ওসি) মো. শামসুদ্দোহা বলেন, মা সীমাকে আটকের পর প্রাথমিক জিজ্ঞাসাবাদে তিনি মেয়েকে গলা টিপে হত্যা করেছেন বলে স্বীকার করেছেন। সীমার বিরুদ্ধে আইন অনুযায়ী পরবর্তী ব্যবস্থা নেয়া হবে।ছামির মাহমুদ/এএম/এমএস</body>
</article>
