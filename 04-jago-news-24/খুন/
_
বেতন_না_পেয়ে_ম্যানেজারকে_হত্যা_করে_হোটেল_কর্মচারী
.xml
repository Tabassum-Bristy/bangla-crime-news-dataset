<article>
  <headline>
বেতন না পেয়ে ম্যানেজারকে হত্যা করে হোটেল কর্মচারী
</headline>
  <url>https://www.jagonews24.com/national/news/341992</url>
  <published_at>
</published_at>
  <category>খুন</category>
  <body>গত ২৫ আগস্ট রাতে রাজধানীর বংশালের ‘আরাফাত হোটেলের’ ম্যানেজারকে হত্যা করা হয়। এ হত্যা মামলার প্রধান আসামি মোশারফ হোসেনকে (১৮) গ্রেফতার করেছে ঢাকা মহানগর গোয়েন্দা পুলিশ (ডিবি)।পুলিশ জানিয়েছে, শনিবার রাতে ভোলার লালমোহনের লর্ড হার্ডিঞ্জ গ্রাম থেকে তাকে গ্রেফতার করা হয়। এ সময় তার কাছ থেকে দুটি মোবাইল ও নগদ ৫ হাজার টাকা উদ্ধার করা হয়।রোববার রাজধানীর মিন্টো রোডে ডিএমপির মিডিয়া সেন্টারে আয়োজিত সংবাদ সম্মেলনে এসব কথা জানান ঢাকা মহানগর পুলিশের (ডিএমপি) গোয়েন্দা বিভাগের (ডিবি) যুগ্ম-কমিশনার আব্দুল বাতেন।তিনি বলেন, গত তিন বছর ধরে পরিবারের সঙ্গে মোশারফের কোনো যোগাযোগ নেই। তিনি গ্রামেও যেতেন না। গত কোরবানির ঈদের ১৫ দিন আগে তিনি আরাফাত হোটেলে চাকরি নেন। কিন্তু মাস না পেরোতেই বেতন ও ঈদের ছুটি চান।তিনি আরও বলেন, মোশারফকে হোটেল ম্যানেজার আনোয়ার বেতনের কিছু টাকা দিলেও বাকি টাকা ও বোনাস দিতে অস্বীকৃতি জানান। ওই ক্ষোভ থেকেই মোশারফ হোটেল ম্যানেজারের মাথায় আঘাত করে ও গলা কেটে হত্যা করে। এরপর মোবাইল ও মোটা অংকের টাকা নিয়ে পালিয়ে যায় সে।আব্দুল বাতেন বলেন, মোশারফ আগে থেকেই জানতে ম্যানেজারের কাছে প্রচুর টাকা রয়েছে। ফলে সে হত্যাকাণ্ডের রাতে ম্যানেজারের রুমে ঢুকে প্রথমে তার মাথায় আঘাত করে দুর্বল করে। এরপর তরকারি কাটার ছুরি দিয়ে গলা কেটে হত্যা নিশ্চিত করে।তিনি বলেন, হত্যার পর সে নারায়ণগঞ্জে নতুন চাকরি নেয়। সেখান থেকে তার এক পরিচিতের মাধ্যমে অবস্থান নিশ্চিত হয়ে ভোলার লালমোহন থানার লর্ড হার্ডিঞ্জ থেকে তাকে গ্রেফতার করা হয়।প্রাথমিক জিজ্ঞাসাবাদে মোশারফ বেতন-বোনাস না পাওয়ায় ম্যানেজারকে হত্যার কথা স্বীকার করেছে বলেও জানান আব্দুল বাতেন।জেইউ/এমএমজেড/এনএফ/আইআই</body>
</article>
