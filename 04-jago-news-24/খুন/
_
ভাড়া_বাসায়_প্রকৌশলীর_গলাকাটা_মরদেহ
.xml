<article>
  <headline>
ভাড়া বাসায় প্রকৌশলীর গলাকাটা মরদেহ
</headline>
  <url>https://www.jagonews24.com/country/news/454463</url>
  <published_at>
</published_at>
  <category>খুন</category>
  <body>নাটোর শহরের চকরামপুর এলাকায় ভাড়া বাসা থেকে মামুন নামে এক ক্যাবল অপারেটর প্রকৌশলীর গলাকাটা মরদেহ উদ্ধার করেছে পুলিশ। সোমবার দুপুরে ওই এলাকার রুমানা আহম্মেদের বাসা থেকে মরদেহটি উদ্ধার করা হয়।নিহত মামুন রাজশাহীর গোদাগাড়ী উপজেলার রাজাবাড়ী এলাকার বাসিন্দা এবং নাটোরের নিউ উত্তরা কমিউনিকেশন ক্যাবল অপারেটরের প্রকৌশলী।নাটোর সদর থানা পুলিশের ভারপ্রাপ্ত কর্মকর্তা (ওসি) কাজী জালাল উদ্দিন আহমেদ জানান, মামুন ও কয়েকজন ক্যাবল অপারেটর কর্মী শহরের চকরামপুর এলাকায় রুমানা আহম্মেদের একটি বাসায় ভাড়া থাকতেন। সোমবার দুপুরেও মামুন কাজে না যাওয়ায় তার সহকর্মীরা তার ঘরের সামনে গিয়ে দরজা বন্ধ অবস্থায় পায়। তার কোনো সাড়া-শব্দ না পেয়ে তারা পুলিশে খবর দেয়। পুলিশ গিয়ে ঘরের দরজা ভেঙে মেঝেতে গলাকাটা অবস্থায় মামুনের মরদেহ পড়ে থাকতে দেখে।তিনি আরও জানান, মরদেহটি ময়না তদন্তের জন্য নাটোর সদর হাসপাতাল মর্গে প্রেরণ করা হয়েছে। ঘটনাটি তদন্ত করে দেখা হচ্ছে।রেজাউল করিম রেজা/আরএআর/এমএস</body>
</article>
