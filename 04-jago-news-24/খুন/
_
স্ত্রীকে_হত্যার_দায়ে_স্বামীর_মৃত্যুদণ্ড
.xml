<article>
  <headline>
স্ত্রীকে হত্যার দায়ে স্বামীর মৃত্যুদণ্ড
</headline>
  <url>https://www.jagonews24.com/country/news/430686</url>
  <published_at>
</published_at>
  <category>খুন</category>
  <body>শরীয়তপুরে স্ত্রীকে হত্যার দায়ে মো. সুমন মাদবর (৩১) নামে এক ব্যক্তির মৃত্যুদণ্ড দিয়েছেন আদালত। বুধবার দুপুরে শরীয়তপুর নারী ও শিশু নির্যাতন দমন ট্রাইব্যুনালের বিচারক আ. ছালাম খান এ রায় দেন।আদালত সূত্রে জানা যায়, জেলার ডামুড্যা উপজেলার ধানকাঠি ইউনিয়নের চর মালগাঁও বাড়ৈকান্দি গ্রামের মো. সুমন মাদবর ২০১০ সালের ১৪ ডিসেম্বর রাতে তার স্ত্রী আয়রিন আক্তার জান্নাতকে (১৯) গলায় ওড়না পেঁচিয়ে শ্বাসরোধ করে হত্যা করেন। এরপর ওইদিন রাতেই সুমন তার স্ত্রীর মরদেহ পাশের গ্রাম চরমালগাঁও বালিয়াকান্দির একটি বিলের মধ্যে জৈনক রতন আকনের ছাড়া ভিটার কচুরি পানার ভেতর ফেলে দেন। ১৬ ডিসেম্বর জান্নাতের মরদেহ ওই ভিটা থেকে উদ্ধার করে পুলিশ।শরীয়তপুর নারী ও শিশু নির্যাতন দমন ট্রাইব্যুনালের পিপি অ্যাডভোকেট ফিরোজ আহমেদ জানান, ওই ঘটনায় ২০১০ সালের ১৭ ডিসেম্বর সাতজনকে আসামি করে ডামুড্যা থানায় নিহত জান্নাতের মা লিপি বেগম বাদী হয়ে একটি মামলা করেন। দীর্ঘ সাক্ষ্য গ্রহণ ও শুনানি শেষে আজ বুধবার আদালত এ মামলায় একজনকে মৃত্যুদণ্ড ও অন্য আসামিদের খালাস দেন।এ বিষয়ে আসামিপক্ষের আইনজীবী অ্যাডভোকেট মো. জাহাঙ্গীর হোসেন বলেন, এ রায়ে আমরা অসন্তুষ্ট। উচ্চ আদালতে আপিল করব।ছগির হোসেন/আরএআর/আরআইপি</body>
</article>
