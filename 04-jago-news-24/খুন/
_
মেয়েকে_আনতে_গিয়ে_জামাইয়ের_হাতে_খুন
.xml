<article>
  <headline>
মেয়েকে আনতে গিয়ে জামাইয়ের হাতে খুন
</headline>
  <url>https://www.jagonews24.com/country/news/414372</url>
  <published_at>
</published_at>
  <category>খুন</category>
  <body>টাঙ্গাইলের মির্জাপুর উপজেলায় মেয়েকে আনতে গিয়ে জামাইয়ের হাতে বিল্লাল হোসেন (৫০) নামে এক ব্যক্তি খুন হয়েছে। শনিবার বেলা ১১টার দিকে উপজেলার আজগানা ইউনিয়নের আজগানা পূর্বপাড়া গ্রামে এ ঘটনা ঘটে।নিহত বিল্লাল হোসেন পার্শ্ববর্তী কালিয়াকৈর উপজেলার কোটামনি গ্রামের নাছিম উদ্দিনের ছেলে। ঘটনার পর ঘাতক জামাই রেজাউল করিম (৩৫) পালিয়ে গেছেন বলে পুলিশ জানিয়েছে। রেজাউল পেশায় অটোরিকশা চালক বলে জানা গেছে।পুলিশ জানায়, মির্জাপুরের আজগানা পূর্বপাড়া গ্রামের ছদর আলীর ছেলে রেজাউল করিমের সঙ্গে গত আট বছর আগে পার্শ্ববর্তী কালিয়াকৈর উপজেলার কোটামনি গ্রামের বিল্লাল হোসেনের মেয়ে বিউটি আক্তারের বিয়ে হয়। বিয়ের পর থেকে রেজাউল বিউটিকে শারীরিক ও মানসিক নির্যাতন শুরু করে। সর্বশেষ গতকাল শুক্রবার রাতে বিউটির ওপর শারীরিক নির্যাতন চালায় স্বামী রেজাউল। এ খবর মোবাইল ফোনে বিউটি তার বাবা বিল্লাল হোসেনকে জানালে শনিবার সকালে তিনি মেয়েকে নিতে জামাইয়ের বাড়ি আজগানা পূর্ব পাড়া গ্রামে যান। এ সময় বিল্লাল হোসেন মেয়েকে তার সঙ্গে নিয়ে যেতে চাইলে জামাই রেজাউল আপত্তি জানায়। কিন্ত জামাইয়ের আপত্তি উপেক্ষা করে মেয়েকে নিয়ে বাড়ি থেকে কিছু দূর গেলে রেজাউল অটোরিকশা নিয়ে পথিমধ্যে তাদের গতিরোধ করে লোহার রড দিয়ে শ্বশুর বিল্লাল হোসেনের মাথায় আঘাত করেন। এ সময় স্ত্রী বিউটি আক্তার থামানোর চেষ্টা করেও ব্যর্থ হন। বিল্লালের মৃত্যু নিশ্চিত হওয়ার পর রেজাউল করিম পালিয়ে যান বলে স্ত্রী বিউটি আক্তার পুলিশকে জানিয়েছেন। খবর পেয়ে মির্জাপুর থানা পুলিশ ঘটনাস্থলে গিয়ে মরদেহ উদ্ধার করে থানায় নিয়ে আসে।মির্জাপুর থানার উপ-পরিদর্শক (এসআই) আলাউদ্দিন ঘটনার সত্যতা নিশ্চিত করে বলেন, মরদেহ ময়নাতদন্তের জন্য মর্গে পাঠানো হয়েছে। মামলার প্রস্তুতি চলছে।এস এম এরশাদ/আরএআর/আরআইপি</body>
</article>
