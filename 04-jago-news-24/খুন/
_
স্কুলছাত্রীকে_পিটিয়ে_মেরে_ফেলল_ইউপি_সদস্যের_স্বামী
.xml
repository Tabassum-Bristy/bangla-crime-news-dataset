<article>
  <headline>
স্কুলছাত্রীকে পিটিয়ে মেরে ফেলল ইউপি সদস্যের স্বামী
</headline>
  <url>https://www.jagonews24.com/country/news/507235</url>
  <published_at>
</published_at>
  <category>খুন</category>
  <body>লালমনিরহাটে জমি নিয়ে বিরোধের জের ধরে নবম শ্রেণির ছাত্রী লাকী খাতুনকে (১৪) পিটিয়ে মেরে ফেললেন নারী ইউপি সদস্যের স্বামী। এ সময় আহত হয়েছেন স্কুলছাত্রীর বাবা-মাসহ চারজন।সোমবার দুপুরে সদর উপজেলার কুলাঘাট ইউনিয়নের শীবেরকুটি গ্রামে এ ঘটনা ঘটে। এ ঘটনার পর পাঁচজনকে আটক করেছে পুলিশ। নিহত স্কুলছাত্রী লাকী খাতুন ওই গ্রামের নজরুল ইসলামের মেয়ে। স্থানীয় চর কুলাঘাট উচ্চ বিদ্যালয়ের নবম শ্রেণির ছাত্রী ছিল লাকী।পুলিশ ও এলাকাবাসী জানায়, কুলাঘাট ইউনিয়ন পরিষদের ১, ২ ও ৩নং ওয়ার্ডের সংরক্ষিত নারী সদস্য দুলালী বেগমের স্বামী একরামুল হকের সঙ্গে স্কুলছাত্রী লাকীর বাবা নজরুল ইসলামের জমি নিয়ে দীর্ঘদিন ধরে বিরোধ চলছে। ওই জমি নিয়ে আদালতে একাধিক মামলা বিচারাধীন।সোমবার সকালে ভাড়াটে লোক নিয়ে ওই জমির দখল নিতে যান একরামুল হক। তখন জমি দখলে বাধা দিলে নজরুল ইসলামের ওপর হামলা চালান একরামুল ও তার লোকজন। বাবা নজরুলকে বাঁচাতে গিয়ে হামলার শিকার হয় স্কুলছাত্রী লাকী ও তার মা কুলসুম বেগম (৩৫) এবং ফুফু সমর্থ বানু (৪০)। গুরুতর আহত অবস্থায় তাদের চারজনকে লালমনিরহাট সদর হাসপাতালে নিয়ে গেলে দায়িত্বরত চিকিৎসক লাকীকে মৃত ঘোষণা করেন। খবর পেয়ে ঘটনাস্থলে গিয়ে পাঁচজনকে আটক করে পুলিশ। আহত অন্যরা লালমনিরহাট সদর হাসপাতালে চিকিৎসাধীন।ঘটনার সত্যতা নিশ্চিত করে লালমনিরহাট সদর থানা পুলিশের ভারপ্রাপ্ত কর্মকর্তা (ওসি) মাহফুজ আলম বলেন, জমি নিয়ে বিরোধের জেরে সংঘর্ষে নবম শ্রেণির ছাত্রী লাকী খাতুন নিহত হয়েছে। এ ঘটনায় পাঁচজনকে আটক করা হয়েছে।রবিউল হাসান/এএম/এমএস</body>
</article>
