<article>
  <headline>
নুসরাতের ময়নাতদন্তে বোর্ড গঠন
</headline>
  <url>https://www.jagonews24.com/national/news/493090</url>
  <published_at>
</published_at>
  <category>খুন</category>
  <body>যৌন হয়রানির প্রতিবাদ করায় গায়ে কেরোসিন ঢেলে আগুনে পুুড়িয়ে মারা নুসরাত জাহান রাফির মরদেহের ময়নাতদন্ত শুরু হয়েছে। বৃহস্পতিবার (১১ এপ্রিল) বেলা ১১টা ২০ মিনিটে ঢাকা মেডিকেল কলেজ (ঢামেক) হাসপাতালের মর্গে তার মরদেহের ময়নাতদন্ত শুরু হয়।নুসরাতের পুড়ে যাওয়া মরদেহের ময়নাতদন্তে তিন সদস্যের একটি বোর্ড গঠন করেছে ঢামেক কর্তৃপক্ষ। বোর্ডের সভাপতি ঢামেক ফরেনসিক বিভাগের প্রধান ডাক্তার সোহেল মাহমুদ। বোর্ডের অন্য দুই সদস্য হলেন- একই বিভাগের প্রভাষক প্রদীপ বিশ্বাস এবং প্রভাষক ডাক্তার বাবলি।ঢামেক মর্গে নুসরাতের মরদেহের ময়নাতদন্ত করছেন ঢামেক ফরেনসিক বিভাগের প্রভাষক প্রদীপ বিশ্বাস। তিনি বলেন, সোহেল মাহমুদ স্যার দেশে না থাকায় আমি ময়নাতদন্ত করব। তবে ময়নাতদন্তে সোহেল মাহমুদ স্যার প্রতি মুহূর্তে আমাদের সঙ্গে যুক্ত থাকবেন।নিজ কক্ষে নিয়ে নুসরাতকে শ্লীলতাহানির অভিযোগে গত ২৭ মার্চ সোনাগাজী ইসলামিয়া সিনিয়র ফাজিল মাদরাসার অধ্যক্ষ সিরাজ উদ দৌলাকে আটক করে পুলিশ। এ ঘটনায় নুসরাতের মা শিরিন আক্তার বাদী হয়ে সোনাগাজী মডেল থানায় মামলা করেন।গত ৬ এপ্রিল (শনিবার) সকালে নুসরাত আলিম পরীক্ষা দিতে সোনাগাজী ইসলামিয়া সিনিয়র ফাজিল মাদরাসায় গেলে মুখোশ পরা চার-পাঁচজন তাকে অধ্যক্ষ সিরাজ উদ দৌলার বিরুদ্ধে মামলা ও অভিযোগ তুলে নিতে চাপ দেয়। নুসরাত অস্বীকৃতি জানালে তারা গায়ে কেরোসিন ঢেলে আগুন দিয়ে পালিয়ে যায়।আগুনে পুড়ে চারদিন মৃত্যুর সঙ্গে পাঞ্জা লড়ে গতকাল বুধবার (১০ এপ্রিল) রাতে ঢাকা মেডিকেল কলেজ (ঢামেক) হাসপাতালের বার্ন ইউনিটে মারা যান নুসরাত জাহান রাফি।এআর/আরএস/জেআইএম</body>
</article>
