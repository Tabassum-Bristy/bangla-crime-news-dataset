<article>
  <headline>
মাদক বিক্রেতার ছুরিকাঘাতে পুলিশের সোর্স নিহত
</headline>
  <url>https://www.jagonews24.com/country/news/504030</url>
  <published_at>
</published_at>
  <category>খুন</category>
  <body>নারায়ণগঞ্জের আড়াইহাজারে মাদক বিক্রেতার ছুরিকাঘাতে স্বপন (৩৫) নামে পুলিশের এক সোর্স নিহত হয়েছেন। বৃহস্পতিবার বিকেলে উপজেলার হাইজাদী ইউনিয়নের কাহিন্দী গরীবুল্লাহ শাহের মাজারের সামনে তাকে ছুরিকাঘাত করা হয়। শুক্রবার সকালে উপজেলা স্বাস্থ্য কমপ্লেক্সে চিকিৎসাধীন অবস্থায় তার মৃত্যু হয়। নিহত স্বপন উপজেলার কাহিন্দী এলাকার মৃত রহমালীর ছেলে।পুলিশ ও স্থানীয় সূত্রে জানা গেছে, বৃহস্পতিবার বিকেলে উপজেলার হাইজাদী ইউনিয়নের কাহিন্দী গরীবুল্লাহ শাহের মাজারের সামনে উপজেলার সিংহদী এলাকার রোস্তম আলীর ছেলে মাদক বিক্রেতা শামীমের সঙ্গে পুলিশের সোর্স স্বপনের কথা কাটাকাটি হয়। একপর্যায়ে শামীম ক্ষিপ্ত হয়ে ধারালো ছুরি নিয়ে এসে স্বপনের বুকে ও পিঠে আঘাত করে পালিয়ে যায়। পরে স্থানীয় লোকজন স্বপনকে আহত অবস্থায় উদ্ধার করে আড়াইহাজার উপজেলা স্বাস্থ্য কমপ্লেক্সে নিয়ে আসে। শুক্রবার সকালে সেখানে চিকিৎসাধীন অবস্থায় স্বপনের মৃত্যু হয়।নিহতের ভাই মনছুর আলী জানান, মাদক বিক্রেতা শামীমসহ তার কয়েকজন সহযোগী ওই এলাকায় মাজারের আশেপাশে বসে মাদক বিক্রি ও মাদক গ্রহণ করে থাকে। তার ভাই স্বপন এ ঘটনা পুলিশকে জানানোর কারণে তাকে হত্যা করা হয়েছে।আড়াইহাজার উপজেলা স্বাস্থ্য কমপ্লেক্সের চিকিৎসক ডা. মাহাবুব জানান, বুকে ও পিঠে গভীর আঘাতের কারণে অতিরিক্ত রক্তক্ষরণে স্বপনের মৃত্যু হয়েছে।আড়াইহাজার থানা পুলিশের পরিদর্শক (তদন্ত) সফিকুল ইসলাম ঘটনার সত্যতা নিশ্চিত করে জানান, এ ঘটনায় নিহতের ভাই মুনছুর আলী বাদী হয়ে মামলা করেছেন। খুব দ্রুত হত্যাকাণ্ডের সঙ্গে জড়িতদের আইনের আওতায় আনা হবে।শাহাদাত হোসেন/আরএআর/পিআর</body>
</article>
