<article>
  <headline>
বিয়ের চার মাসেই লাশ হলো রিতা
</headline>
  <url>https://www.jagonews24.com/country/news/486144</url>
  <published_at>
</published_at>
  <category>খুন</category>
  <body>ব্রাহ্মণবাড়িয়ার নবীনগর উপজেলায় স্বামীর বিরুদ্ধে স্ত্রীকে শ্বাসরোধে হত্যার অভিযোগ উঠেছে। শুক্রবার দিবাগত রাত সাড়ে ১২টার দিকে উপজেলার বগডহর গ্রামে এ ঘটনা ঘটে।শনিবার সকাল সাড়ে ৯টার দিকে নিহত রিতার (১৯) মরদেহ উদ্ধার করেছে পুলিশ। এ ঘটনায় জিজ্ঞাসাবাদের জন্য স্বামী হাশেম (২১) মিয়াকে আটক করা হয়েছে।পুলিশ ও স্থানীয় সূত্রে জানা গেছে, গত চার মাস আগে নবীনগর উপজেলার বগডহর গ্রামের তারা মিয়ার ছেলে হাশেমের সঙ্গে একই উপজেলার ধোপাকান্দা গ্রামের নুরুল ইসলামের মেয়ে রিতার বিয়ে হয়। বিয়ের পর পারিবারিক বিষয় নিয়ে তাদের মধ্যে কলহ শুরু হয়। এ কলহের জেরে শুক্রবার দিবাগত রাতে রিতাকে শ্বাসরোধ করে হত্যা করে হাশেম।নবীনগর থানা পুলিশের পরিদর্শক (ইন্সপেক্টর) রাজু আহমেদ মরদেহ উদ্ধারের বিষয়টি নিশ্চিত করে জানান, মরদেহ উদ্ধার করে ময়নাতদন্তের জন্য জেলা সদর হাসপাতাল মর্গে পাঠানোর প্রক্রিয়া চলছে। এ ঘটনায় অভিযুক্ত হাশেমকে জিজ্ঞাসাবাদের জন্য থানায় নিয়ে আসা হয়েছে।আজিজুল সঞ্চয়/এফএ/এমএস</body>
</article>
