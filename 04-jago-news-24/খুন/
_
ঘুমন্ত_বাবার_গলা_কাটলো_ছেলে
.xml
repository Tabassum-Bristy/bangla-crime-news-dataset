<article>
  <headline>
ঘুমন্ত বাবার গলা কাটলো ছেলে
</headline>
  <url>https://www.jagonews24.com/country/news/447585</url>
  <published_at>
</published_at>
  <category>খুন</category>
  <body>নাটোরের লালপুরে জয়নুদ্দিন (৭০) নামে এক বৃদ্ধকে ঘুমন্ত অবস্থায় গলা কেটে হত্যার অভিযোগ উঠেছে তার ছেলের বিরুদ্ধে। সোমবার সকালে লালপুর উপজেলার দুয়ারিয়া ইউনিয়নের মাঝগ্রাম গ্রামের ঢুলির মোড় নামক স্থানে এ হত্যাকাণ্ডের ঘটনা ঘটে। এ ঘটনায় নিহতের ছেলে অটোভ্যান চালক হযরত আলী হজোকে (৩৫) আটক করেছে পুলিশ।পুলিশ ও গ্রামবাসী জানায় , নিহত জয়নুদ্দিন ও তার ছেলে হজোর মধ্যে বেশ কিছুদিন ধরে জমিজমা ও অর্থ সংক্রান্ত বিষয় নিয়ে বিরোধ চলছিল। এরই জের ধরে সোমবার ভোরে ঘুমন্ত অবস্থায় বাবাকে ধারালো হাঁসুয়া দিয়ে গলা কেটে হত্যা করে সে। হজোর পরিহিত ট্রাউজার ও স্যান্ডেলে রক্ত দেখে সন্দেহ হয় পরিবারের অন্যান্য সদস্য ও স্থানীয়দের। বিষয়টি লালপুর থানা পুলিশকে জানালে পুলিশ হজো আলীকে জিজ্ঞাসাবাদের জন্য থানায় নিয়ে যায়।লালপুর থানা পুলিশের ভারপ্রাপ্ত কর্মকর্তা (ওসি) নজরুল ইসলাম জুয়েল জানান, এ ঘটনায় স্থানীয়দের সন্দেহ ও বিভিন্ন আলামতের ভিত্তিতে হজো আলীকে আটক করে থানায় নিয়ে আসা হয়েছে। নিহতের মরদেহ উদ্ধার করে ময়নাতদন্তের জন্য নাটোর সদর হাসপাতাল মর্গে পাঠানো হয়েছে।রেজাউল করিম রেজা/আরএআর/জেআইএম</body>
</article>
