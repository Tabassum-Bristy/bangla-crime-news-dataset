<article>
  <headline>
খুন হবেন জেনেও শান্ত বাবা মেয়েকে তুলে দিলেন কোলে
</headline>
  <url>https://www.jagonews24.com/international/news/439713</url>
  <published_at>
</published_at>
  <category>খুন</category>
  <body>পিস্তল হাতে এক দম্পতির দিকে তাক করে আছেন খুনি। উদ্দেশ্য পুরুষ ব্যক্তিকে খুন করা। ওই দম্পতির একটি শিশু সন্তানও রয়েছে। কিছুক্ষণের মধ্যেই গুলি ছুড়বেন ওই ঘাতক। এমতাবস্থায় নিশ্চিত মৃত্যু জেনেও ওই ব্যক্তি যে আচরণ করলেন তা অবাক করার মতো। তার দিকে পিস্তল তাক করে রাখা হয়েছে দেখেও ওই ব্যক্তি খুবই শান্তভাবে নিজের সন্তানকে স্ত্রীর কোলে তুলে দিলেন। এরপরই একে একে ছোড়া হলো পাঁচ রাউন্ড গুলি।ঘটনাস্থলেই মারা যান ওই ব্যক্তি। সিসিটিভির ফুটেজে এমনই এক হৃদয় বিদারক দৃশ্য ধরা পড়েছে। ঘটনাটি ঘটেছে ব্রাজিলের একটি শহরে।দ্য সানের উদ্ধৃতি দিয়ে ডেইলি মেইলের প্রতিবেদনে বলা হয়, ওই ব্যক্তির নাম আন্দ্রে রিবেইরো (৪৬)। পেশায় তিনি একজন আইনজীবী। ব্রাজিলের পারমামবুকো রাজ্যের একটি এলাকায় কার পার্কিং করার সময় ঘটনাটি ঘটে।৪৫ সেকেন্ডের ওই ভিডিওতে দেখা যায়, রাস্তার পাশে কার পার্কিং করে মেয়ে শিশুকে কোলে নিয়ে গাড়ি থেকে বেরিয়ে আসেন সাদা টি-শার্ট পরা এক ব্যক্তি। ওই ব্যক্তি গাড়ি থেকে নামার পরপরই তার স্ত্রীও গাড়ি থেকে নেমে আসেন। এর কিছুক্ষণ পরেই হঠাৎ করে পিস্তল হাতে করে ওই দম্পতির দিকে ছুটে আসেন সাদা টি-শার্ট ও মাথায় বেসবল ক্যাপ পরা এক ব্যক্তি। তার উদ্দেশ্য তিনি ওই ওই ব্যক্তিকে খুন করবেন।এমতাবস্থায় নিশ্চিত মৃত্যু জেনেও নিজেকে সংযত রাখেন ওই ব্যক্তি। তিনি শুধু একবার খুনির দিকে তাকান। তারপর তিনি নিজের কোলের শিশুকে স্ত্রীর কাছে তুলে দেন। এ সময় তাকে মোটেও ভীত-সন্ত্রস্ত দেখা যায়নি।তিনি সন্তানকে স্ত্রীর কোলে তুলে দিয়ে হাঁটু গেড়ে বসেন। এর পরপরই ঘাতক ওই ব্যক্তিকে পরপর পাঁচ রাউন্ড গুলি করে পালিয়ে যায়। এতে করে ঘটনাস্থলেই ওই ব্যক্তির মৃত্যু হয়। তবে এ ঘটনায় স্ত্রী ও মেয়ে দুজনই অক্ষত ছিল।তবে স্থানীয় সংবাদমাধ্যমের ধারণা, স্ত্রীলোকটি ওই ব্যক্তির কাজের বুয়া হবে। তবে কী কারণে তিনি খুনের শিকার হয়েছেন, সে সম্পর্কে কিছু জানা যায়নি।এসআর/এমএস</body>
</article>
