<article>
  <headline>
শ্যালিকাকে সাত টুকরো করল দুলাভাই
</headline>
  <url>https://www.jagonews24.com/country/news/362818</url>
  <published_at>
</published_at>
  <category>খুন</category>
  <body>বরগুনার আমতলীতে মামাতো শ্যালিকাকে সাত টুকরো করে পালানোর সময় ঘাতক দুলাভাইকে গ্রেফতার করেছে পুলিশ। বুধবার বিকেল ৪টার দিকে আমতলী পৌরসভার হাসপাতাল রোড এলাকায় এ ঘটনা ঘটে।নিহতের নাম মোসা. মালা আক্তার (১৭)। মালা বরগুনা সদর উপজেলার পশ্চিম গুদিঘাটা গ্রামের আবদুল মান্নান খানের মেয়ে। গ্রেফতারকৃতের নাম মো. আলমগীর হোসেন পলাশ (৪৫)। তিনি পটুয়াখালীর মির্জাগঞ্জ উপজেলার আয়লা এলাকার বাসিন্দা। মালা পলাশের মামাতো শ্যালিকা বলে জানিয়েছেন স্বজনরা।নিহতের স্বজনরা জানান, আমতলীর সিনিয়র জুডিশিয়াল ম্যাজিস্ট্রেট কোর্টের আইনজীবী মইনুল হাসান বিপ্লবের বাসায় তার মামাশ্বশুর মো. আলমগীর হোসেন পলাশ ও তার শ্যালিকা মালা বেড়াতে আসেন। বিকেলে আইনজীবী মইনুল ও তার স্ত্রী বাসার বাইরে যান। এর কিছুক্ষণ পর পলাশ তার জামাতা বিপ্লবকে ফোন করে মালাকে হত্যা করার কথা বলে তিনি পালিয়ে যাচ্ছেন বলেন জানান। এ কথা শুনে আইনজীবী বিপ্লব মালার মরদেহ লুকাতে পলাশকে সহায়তা করবেন বলে তাকে বাসায় অপেক্ষা করতে বলেন। এরপর বিপ্লব বাসায় এসে কৌশলে পলাশকে ঘরে তালাবদ্ধ করে পুলিশকে খবর দেন। পরে পুলিশ এসে পলাশকে গ্রেফতার করে।এ বিষয়ে বরগুনার অতিরিক্ত পুলিশ সুপার মো. তোফায়েল আহমেদ জানান, পলাশকে গ্রেফতারের পর ওই আইনজীবীর বাসা থেকে মালার সাত টুকরো মরদেহ উদ্ধার করে বরগুনা জেনারেল হাসপাতালে ময়নাতদন্তের জন্য পাঠানো হয়েছে। পলাশের বিরুদ্ধে হত্যা মামলার প্রস্তুতি চলছে বলেও জানান তিনি।সাইফুল ইসলাম মিরাজ/এমএএস/এমএস</body>
</article>
