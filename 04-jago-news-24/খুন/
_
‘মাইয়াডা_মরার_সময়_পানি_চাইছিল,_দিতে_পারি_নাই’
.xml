<article>
  <headline>
‘মাইয়াডা মরার সময় পানি চাইছিল, দিতে পারি নাই’
</headline>
  <url>https://www.jagonews24.com/national/news/345664</url>
  <published_at>
</published_at>
  <category>খুন</category>
  <body>‘আমার চোখের সামনে গুলি করে আদরের মাইয়াডারে (মেয়ে) হত্যা করেছে। মাইয়াডা মরার সময় ছটফট করতে করতে আমার কাছে একটু পানি খাইতে চাইছিল। কিন্তু তারে একটু পানি দিতে পারি নাই।‘রোববার নাগরিক পরিষদের আয়োজনে জাতীয় প্রেস ক্লাবের সামনে ‘ফেলানী হত্যার বিচার ও সীমান্ত হত্যা এবং সার্বভৌমত্বের লঙ্ঘন বন্ধ’ দাবিতে সংবাদ সম্মেলনে ফেলানীর বাবা তার অসহায়ত্বের কথা ব্যক্ত করেন।ফেলানীর বাবা বলেন, ‘আমার চোখের সামনে ফেলানীরে ভারতীয় সীমান্তরক্ষী বাহিনীর (বিএসএফ) সদস্য অমিয় ঘোষ গুলি কইরা হত্যা করে। অনেকের দ্বারে দ্বারে ঘুইরা সাত বছরেও মাইয়ার হত্যার ন্যায্যবিচার পাইনি। পরিবার নিয়া এহন আমি কষ্টে দিন পার করছি, কেউ আমার খবর নেয় না।’তিনি হত্যাকারীর ফাঁসিসহ ভারত ও বাংলাদেশের সরকারের কাছে ফেলানী হত্যার ন্যায্যবিচার দাবি করেন।আয়োজক সংগঠনের বক্তারা লিখিত বক্তব্যে বলেন, ২০১১ সালে ৭ জানুয়ারি নিষ্পাপ কিশোরী ফেলানীকে তার বাবা নুরুল ইসলামের সামনে বিএসএফ সদস্য বিনা উস্কানিতে বিনা কারণে গুলি করে হত্যা করে। গুলিতে আহত ফেলানী কাঁটাতারের সঙ্গে আটকে মৃত্যু যন্ত্রণায় ছটফট করতে করতে মারা যায়।ঝুলন্ত ফেলানীর মরদেহের ছবি বিশ্ববিবেককে নাড়া দেয়। ঘৃণা ও প্রতিবাদে বিশ্বজুড়ে ঝড় উঠলে ওই ঘটনায় মামলা হয়। কিন্তু আদালতে হত্যাকারীকে নির্দোষ ঘোষণা করে বিচারের নামে প্রহসন করা হয়। এরপর সে মামলা ভারতীয় সুপ্রিম কোর্টে আপিল করা হলেও তার বিচার এখনও সম্পন্ন হয়নি।নাগরিক পরিষদের আহ্বায়ক মোহাম্মদ শামসুদ্দীন বলেন, ভারতীয় সুপ্রিম কোর্ট বিচারের দীর্ঘসূত্রতা আমাদের মর্মাহত করে। বিএসএফ সদস্যরা বছরে অর্ধশত বাংলাদেশিকে হত্যা করছে। তার কোনো বিচার হচ্ছে না। আমরা মনে করি, ফেলানী হত্যার বিচার না হলে সীমান্ত হত্যা বন্ধ হবে না।তারা আরও বলেন, জাতিসংঘ মহাসচিব বরাবর ২০১৫ সালে বিশ্বব্যাপী সীমান্ত হত্যার বিরুদ্ধে ৭ জানুয়ারি ফেলানী দিবস পালনের জন্য স্মারকলিপি দেয়া হয়। সীমান্ত হত্যা ও সার্বভৌমত্ব লঙ্ঘনের বিরুদ্ধে জাতীয় ঐক্য গড়তে নাগরিক পরিষদ সক্রিয় আন্দোলন-সংগ্রাম করে যাচ্ছে।সংগঠনের নেতারা ফেলানীর পরিবারকে ক্ষতিপূরণ হিসেবে ৩০ লাখ টাকা, সীমান্ত হত্যা ও সার্বভৌমত্ব লঙ্ঘন বন্ধ, কুড়িগ্রামের অনন্তপুর সীমান্তের নাম ফেলানী সীমান্ত, ঢাকার গুলশান-১ থেকে তেজগাঁও রাস্তার নামকরণ ফেলানী সরণি, বাংলাদেশসহ সারাবিশ্বে ৭ জানুয়ারি সীমান্ত হত্যাবিরোধী নিরাপদ সীমান্ত দিবস ‘ফেলানী দিবস’ পালনের দাবি জানানো হয়।এমএইএম/এইউএ/জেএইচ/জেআইএম</body>
</article>
