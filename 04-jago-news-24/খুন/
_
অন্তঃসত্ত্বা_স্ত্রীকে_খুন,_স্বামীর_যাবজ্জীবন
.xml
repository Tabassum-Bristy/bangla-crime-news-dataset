<article>
  <headline>
অন্তঃসত্ত্বা স্ত্রীকে খুন, স্বামীর যাবজ্জীবন
</headline>
  <url>https://www.jagonews24.com/country/news/449404</url>
  <published_at>
</published_at>
  <category>খুন</category>
  <body>দ্বিতীয় বিয়ের অনুমতি না দেয়ায় অন্তঃসত্ত্বা স্ত্রীকে শ্বাসরোধে খুনের দায়ে স্বামীকে যাবজ্জীবন সশ্রম কারাদণ্ড দিয়েছেন চট্টগ্রামের একটি আদালত। একই রায়ে আদালত তাকে ৫০ হাজার টাকা জরিমানা অনাদায়ে আরও দুই বছরের কারাদণ্ড দিয়েছেন।বৃহস্পতিবার (৬ সেপ্টেম্বর) চট্টগ্রামের তৃতীয় অতিরিক্ত জেলা ও দায়রা জজ মুন্সী আব্দুল মজিদ এই রায় দিয়েছেন। দণ্ডপ্রাপ্ত আসামির নাম আনোয়ার উল্লাহ। তিনি চট্টগ্রামের ফটিকছড়ি উপজেলার ভুজপুর ইউনিয়নের কালাকুম গ্রামের বাসিন্দা।রাষ্ট্রপক্ষের কৌঁসুলি ও চট্টগ্রামের অতিরিক্ত জেলা (পিপি) বিকে বিশ্বাস জাগো নিউজকে বলেন, ‘আট মাসের অন্তঃসত্ত্বা স্ত্রীকে রেখে প্রতিবেশী এক নারীকে বিয়ে করতে আগ্রহী ছিলেন আনোয়ার উল্লাহ। এ জন্য অনুমতি পেতে স্ত্রীকে চাপ দিচ্ছিলেন আনোয়ার। কিন্তু স্ত্রী সম্মত না হওয়ায় তাকে শ্বাসরোধে খুন করা হয়। দণ্ডবিধির ৩০২ ধারায় করা মামলায় রাষ্ট্রপক্ষ সন্দেহাতীতভাবে অভিযোগ প্রমাণ করতে পারায় আদালত একমাত্র আসামিকে যাবজ্জীবন কারাদণ্ড দিয়েছেন।’তিনি আরও জানান, রায়ে আদালত যাবজ্জীবন কারাদণ্ডের সঙ্গে ৫০ হাজার টাকা জরিমানা অনাদায়ে আরও দুই বছরের কারাদণ্ড দিয়েছেন। রায় ঘোষণার সময় আসামি আনোয়ার আদালতে হাজির ছিলেন। তাকে কারাগারে পাঠানো হয়েছে।আদালত সূত্র জানায়, ২০০০ সালের ২২ এপ্রিল রাতে নিজ ঘরে স্ত্রী লাইলী বেগমকে শ্বাসরোধে নৃশংসভাবে খুন করেন আনোয়ার উল্লাহ। পরদিন লাইলীর বাবা কামাল উল্লাহ বাদী হয়ে ফটিকছড়ি থানায় মামলা করেন।ওই মামলায় ২০০১ সালের ২৭ জানুয়ারি পুলিশ এ মামলায় অভিযোগপত্র দেয়ার পর ২০০১ সালের ৮ জুন অভিযোগ গঠন করে আদালত। রাষ্ট্রপক্ষে ১২ জন এবং আসামি পক্ষে পাঁচ জন সাক্ষীর সাক্ষ্যগ্রহণ শেষে বৃহস্পতিবার আদালত রায় ঘোষণা করেন।জেডএ/জেআইএম</body>
</article>
