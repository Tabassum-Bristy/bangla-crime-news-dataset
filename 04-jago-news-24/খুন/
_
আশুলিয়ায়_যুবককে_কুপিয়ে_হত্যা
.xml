<article>
  <headline>
আশুলিয়ায় যুবককে কুপিয়ে হত্যা
</headline>
  <url>https://www.jagonews24.com/country/news/488669</url>
  <published_at>
</published_at>
  <category>খুন</category>
  <body>সাভারের আশুলিয়ায় নজরুল ইসলাম জীবন (২০) নামের এক যুবককে কুপিয়ে হত্যা করেছে দুর্বৃত্তরা। বুধবার সকালে জামগড়া পবনারটেক এলাকার হুমায়ুন কবিরের বাড়ির পাশ থেকে তার ক্ষতবিক্ষত মরদেহ উদ্ধার করে পুলিশ।নিহত জীবন ধামসোনা ইউনিয়নের গাজিরচট মাটির মসজিদ এলাকার জহুরুল ইসলামের ছেলে। তিনি পেশায় একজন এসি মিস্ত্রি ছিলেন।স্থানীয়রা জানান, বুধবার সকালে আশুলিয়ার পবনারটেক এলাকার হুমায়ুন কবিরের বাড়ির পাশে এক যুবকের ক্ষতবিক্ষত মরদেহ দেখতে পান স্থানীয়রা। বিষয়টি আশুলিয়া থানায় জানানো হলে পুলিশ মরদেহ উদ্ধার করে থানায় নিয়ে যায়।আশুলিয়া থানা পুলিশের উপ-পরিদর্শক (এসআই) মিরাজুল ইসলাম বলেন, নিহত যুবকের মরদেহ উদ্ধার করে ময়নাতদন্তের জন্য ঢাকা মেডিকেল কলেজ হাসপাতাল মর্গে পাঠানো হয়েছে। প্রাথমিকভাবে ধারণা করা হচ্ছে, রাতের কোনো এক সময় মাদক অথবা জুয়াখেলা নিয়ে বিরোধের জের ধরে ওই যুবককে কুপিয়ে হত্যার পর মরদেহ ফেলে যায় দুর্বৃত্তরা। নিহতের বুকে, মুখে ও গলায় কাটা দাগসহ শরীরের বিভিন্ন স্থানে ধারালো অস্ত্রের আঘাতের চিহ্ন রয়েছে।আল-মামুন/এএম/পিআর</body>
</article>
