<article>
  <headline>
রূপগঞ্জে ছাত্রলীগ নেতাকে রগ কেটে হত্যা
</headline>
  <url>https://www.jagonews24.com/country/news/487285</url>
  <published_at>
</published_at>
  <category>খুন</category>
  <body>নারায়ণগঞ্জের রূপগঞ্জে সোহেল মিয়া (২৭) নামে এক ছাত্রলীগ নেতাকে রগ কেটে হত্যা করেছে দুর্বৃত্তরা। বুধবার রাতে উপজেলার ভোলাব ইউনিয়নের টাওড়া এলাকায় এ হত্যাকাণ্ডের ঘটনা ঘটে। এ ঘটনায় সন্দেহজনক চারজনকে আটক করা হয়েছে।নিহত সোহেল মিয়া ভোলাব ইউনিয়ন ছাত্রলীগের প্রচার সম্পাদক ছিলেন। তিনি টাওড়া এলাকার নুরুল ইসলামের ছেলে।ভোলাব তদন্ত কেন্দ্রের ইনচার্জ শহিদুল আলম জানান, রাত আনুমানিক ১০টার দিকে একদল দুর্বৃত্ত ছাত্রলীগ নেতা সোহেলকে তুলে নিয়ে দুই পায়ের রগ কেটে দেয় এবং পিটিয়ে আহত করে। পরে রাস্তার পাশে ফেলে রেখে চলে যায়। পরিবারের লোকজন তাকে মুমূর্ষু অবস্থায় প্রথমে নরসিংদী সদর হাসপাতালে ভর্তি করে। পরে ঢাকার পঙ্গু হাসপাতালে নেয়ার পথে মারা যান তিনি।নিহত সোহেল মিয়ার বাবা নুরুল ইসলাম বলেন, রাজনৈতিক প্রতিহিংশার জেরে স্থানীয় বিএনপির কর্মীরা আমার ছেলেকে রগ কেটে ও পিটিয়ে হত্যা করেছে।রূপগঞ্জ থানা পুলিশের ভারপ্রাপ্ত কর্মকর্তা (ওসি) মাহমুদুল হাসান বলেন, এ ঘটনায় মামলার প্রস্তুতি চলছে।মীর আব্দুল আলীম/এফএ/জেআইএম</body>
</article>
