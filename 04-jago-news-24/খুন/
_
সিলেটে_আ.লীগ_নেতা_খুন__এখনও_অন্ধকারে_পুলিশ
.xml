<article>
  <headline>
সিলেটে আ.লীগ নেতা খুন : এখনও অন্ধকারে পুলিশ
</headline>
  <url>https://www.jagonews24.com/country/news/448587</url>
  <published_at>
</published_at>
  <category>খুন</category>
  <body>সিলেট নগরের জিন্দাবাজারে কুয়েতপ্রবাসী আওয়ামী লীগ নেতা হত্যাকাণ্ডের ২৪ ঘণ্টা অতিবাহিত হলেও এ ঘটনায় কারা জড়িত, কেন হত্যা করেছে তার কোনো কূলকিনারা করতে পারেনি পুলিশ। এখনো কাউকে আটকও করা হয়নি। মামলাও হয়নি।শুক্রবার রাতে জিন্দাবাজারে তাঁতিপাড়া গলির মুখে দুর্বৃত্তদের ছুরিকাঘাতে খুন হন কুয়েত আওয়ামী লীগের সাংগঠনিক সম্পাদক ও সিলেট বিভাগীয় লেখক ফোরামের কুয়েত শাখার সাধারণ সম্পাদক এসএম আব্দুল আহাদ।শনিবার দুপুরে ময়নাতদন্ত শেষে নিহতের মরদেহ পরিবারের কাছে হস্তান্তর করা হয়। পরে পরিবারের সদস্যরা মরদেহ গ্রামের বাড়ি মৌলভীবাজারের রাজনগরে নিয়ে যান।এ ব্যাপারে মহানগর পুলিশের কোতোয়ালি থানার ভারপ্রাপ্ত কর্মকর্তা (ওসি) মোশাররফ হোসেন বলেন, মরদেহের দাফন শেষে রোববার আব্দুল আহাদের পরিবারের লোকজন সিলেটে এসে মামলা করবেন।তিনি বলেন, কী কারণে এই হত্যাকাণ্ড ঘটতে পারে তা আমরা খতিয়ে দেখছি। পূর্ববিরোধ রয়েছে কি-না সেটাও খতিয়ে দেখছি। হত্যার ধরন দেখে মনে হয়েছে হত্যাকারীরা পেশাদার খুনি। ঘটনাস্থলের আশপাশের সিসিটিভি ফুটেজ এখনো পাওয়া যায়নি বলেও জানান ওসি।গত বৃহস্পতিবার সিলেট জেলা ও মহানগর আওয়ামী লীগের শোকসভায় যোগ দিতে সিলেটে এসেছিলেন আহাদ। রাতে তার বাড়িতে ফিরে যাওয়ার কথা ছিল। এর আগেই সিলেটের জিন্দাবাজার এলাকার তাতিপাড়া গলির মুখে শুক্রবার রাত সাড়ে ১০টার দিকে সন্ত্রাসীদের ছুরিকাঘাতে আহত হন এসএম আব্দুল আহাদ। গুরুতর আহত অবস্থায় তাকে সিলেট ওসমানী মেডিকেল কলেজ হাসপাতালে নেয়া হলে কর্তব্যরত চিকিৎসক মৃত ঘোষণা করেন।নিহত আব্দুল আহাদ মৌলভীবাজারের রাজনগর উপজেলার করিমপুর গ্রামের মেদিনী মহলের নুর মিয়ার ছেলে।ছামির মাহমুদ/এফএ/এমএস</body>
</article>
