<article>
  <headline>
মায়ের প্রেমিককে কুপিয়ে হত্যা করল ছেলে
</headline>
  <url>https://www.jagonews24.com/country/news/453891</url>
  <published_at>
</published_at>
  <category>খুন</category>
  <body>মেহেরপুর সদর উপজেলার কলাইডাঙ্গা গ্রামে রানা মিয়া (৪২) নামে এক কৃষককে কুপিয়ে হত্যা করা হয়েছে। শুক্রবার বিকেল ৪টার দিকে এ হত্যাকাণ্ডের ঘটনা ঘটে। এ ঘটনায় রানার পরকীয়া প্রেমিকা সন্দেহে একই গ্রামের শাহানুর খাতুন (৩৫) নামে এক নারীকে আটক করেছে পুলিশ।নিহত রানা মিয়া কলাইডাঙ্গা গ্রামের হিসাব উদ্দীনের ছেলে।পুলিশ জানায়, বিকেলে গ্রামের মাঠে রানা মিয়ার কলা বাগানের পাশে ভেড়া চরাতে যান শাহানুর খাতুন। ভেড়া চরানোর একপর্যায়ে রানা মিয়া ও শাহানুর মাঠের নির্জন স্থানে বসে। এ সময় শাহানুরের ছেলে ও এক যুবক ধারালো অস্ত্র দিয়ে রানার ঘাড়, গলা, বুক ও পিঠসহ শরীরের বিভিন্ন স্থানে এলোপাতাড়ি কুপিয়ে পালিয়ে যায়। পরে রানার পরিবারের সদস্যরা তাকে মৃত অবস্থায় উদ্ধার করে। খবর পেয়ে পুলিশ ঘটনাস্থল থেকে মরদেহটি উদ্ধার করে এবং শাহানুর খাতুনকে আটক করে। বেশ কিছুদিন ধরে দুজনের পরকীয়া নিয়ে উভয় পরিবারের মধ্যে বিরোধ চলে আসছিল।মেহেরপুর সদর থানা পুলিশের ভারপ্রাপ্ত কর্মকর্তা (ওসি) রবিউল ইসলাম বলেন, আটক শাহানুর খাতুন হত্যাকাণ্ডের বিষয়ে স্বীকারোক্তি দিয়েছে। পরকীয়ার কারণে শাহানুরের ছেলে ও তার এক বন্ধু মিলে এ হত্যাকাণ্ড ঘটিয়েছে বলে ধারনা করা হচ্ছে। মরদেহটি ময়নাতদন্তের জন্য মর্গে প্রেরণের প্রক্রিয়া চলছে।আসিফ ইকবাল/আরএআর/পিআর</body>
</article>
