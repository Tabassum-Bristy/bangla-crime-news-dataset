<article>
  <headline>
বগুড়ায় দুর্বৃত্তের হামলায় আ.লীগ কর্মী খুন
</headline>
  <url>https://www.jagonews24.com/country/news/418886</url>
  <published_at>
</published_at>
  <category>খুন</category>
  <body>বগুড়ার সারিয়াকান্দিতে মুখোশধারী দুর্বৃত্তের অস্ত্রাঘাতে মোজাফ্ফর শেখ নামে এক আওয়ামী লীগ কর্মী খুন হয়েছেন। রোববার রাতে উপজেলার হাটশেরপুর ইউনিয়নের চরদিঘাপাড়া গ্রামের যমুনা নদীর হাসনাপাড়ায় এ ঘটনা ঘটে। নিহত মোজাফ্ফর শেখ দিঘাপাড়া গ্রামের মৃত কিয়াস উদ্দিন শেখের ছেলে।নিহত মোজাফ্ফর বছরখানেক আগে ২০০ জন নেতাকর্মী নিয়ে হাটশেরপুর ইউনিয়ন আওয়ামী লীগের সম্মেলনে বিএনপি থেকে আওয়ামী লীগে যোগদান করে। পূর্ব শক্রতার জের ধরে এ হত্যাকাণ্ড সংঘটিত হতে পারে বলে পুলিশ ধারণা করছে।হাটশেরপুর ইউনিয়ন পরিষদের চেয়ারম্যান মতিউর রহমান ও স্থানীয়রা জানান, রোববার রাতে মোজাফ্ফর হাসনাপাড়া বাজার থেকে মোটরসাইকেল চালিয়ে তার ছেলে শামীমকে সঙ্গে নিয়ে বাড়ি ফিরছিলেন। তারা বাবা-ছেলে মিলে যমুনা নদীর হাসনাপাড়া স্পারের কাছাকাছি পৌঁছালে মুখোশধারী দুর্বৃত্তরা তাদের ওপর অতর্কিত হামলা চালায়।খবর পেয়ে তাকে উদ্ধার করে প্রথমে স্থানীয় উপজেলা স্বাস্থ্য কমপ্লেক্সে ও পরে বগুড়া শহীদ জিয়াউর রহমান মেডিকেল কলেজ (শজিমেক) নেয়ার পথে মারা যান তিনি।সারিয়াকান্দি থানা পুলিশের ওসি সিরাজুল ইসলাম জানান, খুনের ঘটনাটি রহস্যজনক। এ ঘটনায় নিহতের পরিবারের পক্ষ থেকে এখন পর্যন্ত থানায় মামলা হয়নি। পুলিশ ঘটনাস্থল পরিদর্শন করেছে। প্রকৃত খুনিদের খুঁজে বের করা হবে। সোমবার সকালে বগুড়া শজিমেক হাসপাতালে ময়নাতদন্ত শেষে মরদেহ পরিবারের কাছে হস্তান্তর করা হয়েছে।লিমন বাসার/এএম/এমএস</body>
</article>
