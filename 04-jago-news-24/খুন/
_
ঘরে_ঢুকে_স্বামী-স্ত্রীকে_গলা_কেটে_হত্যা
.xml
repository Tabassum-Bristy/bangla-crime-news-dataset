<article>
  <headline>
ঘরে ঢুকে স্বামী-স্ত্রীকে গলা কেটে হত্যা
</headline>
  <url>https://www.jagonews24.com/country/news/477461</url>
  <published_at>
</published_at>
  <category>খুন</category>
  <body>নীলফামারীর সৈয়দপুর উপজেলার খাতামধুপুর ইউনিয়নে স্বামী-স্ত্রীকে গলা কেটে করে হত্যা করেছে দুর্বৃত্তরা। শনিবার রাত ২টার দিকে ওই ইউনিয়নের বালাপাড়া এলাকায় নৃশংস এ হত্যাকাণ্ডের ঘটনা ঘটে।নিহতরা হলেন- নজরুল ইসলাম (৫৫) ও তার স্ত্রী সালমা খাতুন (৪৫)। এতে আহত হয়েছেন ওই বাড়ির গরু-ভেড়া পালনকারী রাখাল আব্দুর রাজ্জাক।এলাকাবাসী সূত্রে জানা যায়, বালাপাড়া এলাকার একটি ফাঁকা জায়গায় অবস্থিত ওই বাড়িতে বসবাস করতেন স্বামী-স্ত্রী ও তাদের রাখাল আব্দুর রাজ্জাক। গভীর রাতে দুর্বৃত্তরা বাড়ির ভেতরে ঢুকে প্রথমে নজরুল ইসলাম ও পরে তার স্ত্রী সালমা খাতুনকে গলা কেটে হত্যা করে। এ সময় আব্দুর রাজ্জাক এগিয়ে এলে তাকেও ছুরিকাঘাত করা হয়। গুরুতর আহত অবস্থায় তাকে উদ্ধার করে সৈয়দপুর ১০০ শয্যা হাসপাতালে ভর্তি করা হয়েছে।এ ঘটনার খবর পেয়ে রোববার সকালে ঘটনাস্থল পরিদর্শনে গিয়েছেন সৈয়দপুর সার্কেলের সহকারী পুলিশ সুপার (এএসপি) অশোক কুমার পাল ও সৈয়দপুর থানার ভারপ্রাপ্ত কর্মকর্তা (ওসি) শাহজাহান পাশা।সৈয়দপুর থানার ওসি শাহজাহান পাশা বিষয়টি নিশ্চিত করে বলেন, নিহতদের সুরতহাল প্রতিবেদন তৈরি ও আলামত সংগ্রহ করা হয়েছে। ময়নাতদন্তের জন্য মরদেহ নীলফামারী মর্গে পাঠানো হচ্ছে।জাহিদুল ইসলাম/এফএ/এমএস</body>
</article>
