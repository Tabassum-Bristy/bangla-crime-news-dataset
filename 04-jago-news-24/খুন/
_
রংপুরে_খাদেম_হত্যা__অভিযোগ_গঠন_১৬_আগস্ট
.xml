<article>
  <headline>
রংপুরে খাদেম হত্যা : অভিযোগ গঠন ১৬ আগস্ট
</headline>
  <url>https://www.jagonews24.com/country/news/320380</url>
  <published_at>
</published_at>
  <category>খুন</category>
  <body>রংপুরের কাউনিয়া উপজেলায় মাজারের খাদেম ও পল্লী চিকিৎসক রহমত আলী হত্যা মামলায় অভিযুক্ত জেএমবির ৬ জঙ্গির বিরুদ্ধে অভিযোগপত্র গঠনের জন্য আগামী ১৬ আগস্ট দিন ধার্য করেছেন আদালত।মঙ্গলবার দুপুরে রংপুরের বিশেষ জজ আদালতের বিচারক নরেশ চন্দ্র সরকার শুনানি শেষে এ দিন ধার্য করেন। এর আগে আগে কঠোর নিরাপত্তা দিয়ে অভিযুক্ত জঙ্গি মাসুদ রানা, এছাহাক আলী, লিটন মিয়া, আবু সাঈদ, সাখাওয়াত হোসেন ও তৌফিকুল ইসলামকে আদালতে হাজির করা হয়।এদের মধ্যে তৌফিকুল ইসলাম বাকি ও এছহাক আলী ছাড়া বাকি চারজন জাপানি নাগরিক কুনিও হোশি হত্যা মামলায় মৃত্যুদণ্ডপ্রাপ্ত আসামি।মামলার বিশেষ পিপি অ্যাডভোকেট রথিশ চন্দ্র জানান, ২০১৫ সালের ১০ নভেম্বর রাতে মাজারের খাদেম ও আওয়ামী লীগ নেতা রহমত আলীকে জবাই করে নৃশংসভাবে হত্যা করে জেএমবি সদস্যরা।এর আগে ওই মামলায় ১৪ জেএমবির সদস্যের বিরুদ্ধে আদালতে চার্জশিট দেয় পুলিশ। যার দুইজন পুলিশের সঙ্গে বন্দুকযুদ্ধে নিহত হয়েছেন।বর্তমানে মামলায় ১২ জন আসামি রয়েছেন। এর মধ্যে ৯ জঙ্গি কারাগারে বন্দি ও বাকি ৩ জঙ্গি পলাতক রয়েছেন। মঙ্গলবার আদালতে ৬ জঙ্গিকে উপস্থিত করা হলেও বাকি তিনজন গাইবান্ধা ও দিনাজপুর কারাগারে অন্য মামলায় বন্দি আছেন। আদালত পরবর্তী তারিখে সবাইকে আদালতে হাজির করার নির্দেশ দিয়েছেন বলেও জানান মামলার বিশেষ পিপি।জিতু কবীর/এএম/আরআইপি</body>
</article>
