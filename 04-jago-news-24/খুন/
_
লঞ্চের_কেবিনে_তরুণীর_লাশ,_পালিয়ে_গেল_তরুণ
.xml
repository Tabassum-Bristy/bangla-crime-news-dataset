<article>
  <headline>
লঞ্চের কেবিনে তরুণীর লাশ, পালিয়ে গেল তরুণ
</headline>
  <url>https://www.jagonews24.com/country/news/515072</url>
  <published_at>
</published_at>
  <category>খুন</category>
  <body>বরিশাল লঞ্চঘাটে সুরভী-৮ লঞ্চের কেবিন থেকে আখি আক্তার (২৯) নামের এক তরুণীর মরদেহ উদ্ধার করেছে পুলিশ। তাকে শ্বাসরোধে হত্যা করা হয়েছে বলে জানায় পুলিশ।শনিবার সকালে নৌ-বন্দর থানা পুলিশ তার মরদেহ উদ্ধার করে। নিহত আখি আক্তার বরিশালের বাকেরগঞ্জ উপজেলার পাদ্রিশিবপুর ইউনিয়নের পুইউটা গ্রামের বজলু বেপারীর মেয়ে এবং নারায়ণগঞ্জের আদমজী এলাকার অন্তত অ্যাপারেলস লিমিটেডে অপারেটর পদে কর্মরত ছিলেন।সুরভী-৮ লঞ্চের সুপারভাইজার মেসবাহ উদ্দিন বলেন, শুক্রবার সন্ধ্যায় এক যুবকের সঙ্গে ঢাকার সদরঘাট থেকে লঞ্চে উঠেন ওই তরুণী। এরপর তারা লঞ্চের নিচতলার স্টাফ কেবিন ভাড়া নেন। ভোরে বরিশালে এসে পৌছে লঞ্চটি। এরপর সব যাত্রী নেমে যান। তবে আখি আক্তার ও যুবকের ভাড়া নেয়া কেবিনটি ভেতর থেকে আটকানো ছিল। লঞ্চের স্টাফরা ডাকাডাকি করে সাড়া শব্দ না পেয়ে নৌ-বন্দর থানা পুলিশকে খবর দেয়।বরিশাল নৌ-বন্দর থানা পুলিশের ওসি আব্দুল্লাহ আল মামুন বলেন, লঞ্চের কেবিনের দরজা খুলে বিছানায় এক নারীর মরদেহ দেখতে পাই। যে যুবকটি ওই নারীর সঙ্গে কেবিনে ছিল তাকে পাওয়া যায়নি। পরে ওই নারীর ব্যাগে থাকা জন্মসনদ দেখে পরিচয় জানতে পারি। এরপর তার স্বজনদের ফোন দিলে তারা এসে নিহত নারীকে আখি আক্তার বলে শনাক্ত করেন।ওসি আব্দুল্লাহ আল মামুন আরও বলেন, আখি আক্তারের গলায় আঘাতের চিহ্ন রয়েছে। তাকে শ্বাসরোধে হত্যা করা হয়েছে। এরপর তার সঙ্গে থাকা যুবক বরিশালে লঞ্চ পৌঁছালে পালিয়ে যায়। এ ঘটনায় মামলার প্রস্তুতি চলছে। মরদেহ ময়নাতদন্তের জন্য মর্গে পাঠানো হয়েছে।নিহত আখির স্বজনরা জানান, প্রায় চার বছর আগে আখির সঙ্গে তার স্বামীর বিচ্ছেদ ঘটে। আখির একটি কন্যা সন্তার রয়েছে। কন্যা সন্তানটি নানা বাড়ি বাকেরগঞ্জে থাকে। নারায়ণগঞ্জের আদমজী এলাকার অন্তত অ্যাপারেলস লিমিটেডে অপারেটর পদে চাকরি করতো আখি। তবে আখির সঙ্গে লঞ্চে বরিশালে আসা ওই যুবকটি কে ছিল তা তারা জানেন না।কোতোয়ালি মডেল থানা পুলিশের ওসি মো. নুরুল ইসলাম বলেন, এ ঘটনায় মামলার প্রক্রিয়া চলছে। লঞ্চের ক্যামেরার ফুটেজে বিশ্লেষণ করে হত্যাকারীকে শনাক্ত করে গ্রেফতার করা হবে।সাইফ আমীন/এএম/এমএস</body>
</article>
