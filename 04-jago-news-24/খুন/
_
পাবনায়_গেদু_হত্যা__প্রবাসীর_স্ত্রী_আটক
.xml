<article>
  <headline>
পাবনায় গেদু হত্যা : প্রবাসীর স্ত্রী আটক
</headline>
  <url>https://www.jagonews24.com/country/news/420922</url>
  <published_at>
</published_at>
  <category>খুন</category>
  <body>পাবনার সুজানগরে কৃষক গেদু মোল্লা (৩৫) হত্যাকাণ্ডের সঙ্গে জড়িত সন্দেহে আলেখা খাতুন (২২) নামের এক প্রবাসীর স্ত্রীকে আটক করেছে পুলিশ। বুধবার দুপুরে উপজেলার দুলাই ইউনিয়নের রাইশিমুল গ্রামের নিজ বাড়ি থেকে তাকে আটক করা হয়।পুলিশ জানায়, কৃষক গেদু মোল্লা নিখোঁজ হওয়ার একদিন পরে তার মরদেহ মঙ্গলবার সন্ধ্যায় রাইশিমুল গ্রামের মাঠ থেকে উদ্ধার করা হয়। নিহত গেদু উপজেলার দুলাই ইউনিয়নের রাইশিমুল গ্রামের মৃত আব্দুল জব্বার মোল্লর ছেলে।ঘটনার সত্যতা স্বীকার করে সুজানগর থানার ওসি (তদন্ত) ইমরান হোসেন জানান, সোমবার সন্ধ্যার পর থেকে নিখোঁজ ছিলেন গেদু মোল্লা। রাতে অনেক খোঁজাখুঁজি করেও তার সন্ধান পায়নি স্বজনরা। মঙ্গলবার বিকেলে রাইশিমুল মাঠে তার মরদেহ পড়ে থাকতে দেখে স্থানীয়রা থানায় খবর দেয়। পরে পুলিশ ঘটনাস্থল থেকে মরদেহ উদ্ধার করে ময়না তদন্তের জন্য পাবনা জেনারেল হাসপাতাল মর্গে পাঠায়।ওসি আরও জানান, তাকে শ্বাসরোধ করে হত্যার পর লাশ মাঠের মধ্যে ফেলে রেখে যায় দুর্বৃত্তরা। হত্যাকাণ্ডটি পরিকল্পিত বলে মনে হচ্ছে এবং এ ঘটনায় একই গ্রামের প্রবাসী মিলন বিশ্বাসের স্ত্রী আলেখাকে আটক করে জিজ্ঞাসাবাদ করা হচ্ছে। এর আগে বুধবার সকালে গেদু মোল্লার স্ত্রী লিপি পারভিন বাদী হয়ে সুজানগর থানায় একটি হত্যা মামলা দায়ের করেন।হত্যাকাণ্ডের রহস্য উদঘাটনে পুলিশ জোর তৎপরতা চালিয়ে যাচ্ছে বলে জানান পুলিশের এ কর্মকর্তা।একে জামান/আরএ/এমএস</body>
</article>
