<article>
  <headline>
চাচার হাতে ভাতিজা খুন
</headline>
  <url>https://www.jagonews24.com/country/news/336379</url>
  <published_at>
</published_at>
  <category>খুন</category>
  <body>শরীয়তপুরের নড়িয়া উপজেলায় তুচ্ছ ঘটনাকে কেন্দ্র করে চাচার হাতে ভাতিজা খুন হওয়ার ঘটনা ঘটেছে। এ ঘটনায় আরও দুইজন আহত হয়েছেন।বুধবার দুপুর সাড়ে ১২টার দিকে উপজেলার ভোজেশ্বর ইউনিয়নের পাচক গ্রামে এ ঘটনা ঘটে। নিহত নজরুল মগদম (১৮) ভোজেশ্বর ইউনিয়নের পাচক গ্রামের নাসির মগদমের ছেলে। আর আহত নজরুলের বাবা নাসির মগদম (৪৫) ও মা জোসনা বেগম (৩৮)।পুলিশ, স্থানীয় ও পরিবার সূত্রে জানা যায়, পাচক গ্রামের মগদম বাড়িতে টিউবওয়েলের পাইপের সংযোগ নিয়ে নাসির মগদম ও তার ভাই আতিক মগদমের মধ্যে তর্কবিতর্ক হয়। একপর্যায়ে আতিক মগদম ক্ষিপ্ত হয়ে নাসির মগদমকে মারধর করে। নাসির মগদমের ছেলে নজরুল মগদম প্রতিবাদ করলে দেশীয় অস্ত্র দিয়ে আতিক মগদম ও তার লোকজন নজরুলকে কুপিয়ে গুরুতর জখম করে।স্থানীয়রা আহত অবস্থায় শরীয়তপুর সদর হাসপাতালে চিকিৎসার জন্য নেয়ার সময় পথে নজরুল মগদমের মৃত্যু হয়। আহত নজরুলের বাবা নাসির মগদম ও মা জোসনা বেগম সদর হাসপাতালে চিকিৎসাধীন।নজরুল মগদমের মামা মান্নান সরদার বলেন, আতিক মগদম, মহিউদ্দিন মগদম ও তার লোকজন মিলে আমার ভাগিনাকে কুপিয়ে হত্যা করেছে। আমি এ হত্যার দৃষ্টান্তমূলক শাস্তি দাবি করছি।নড়িয়া থানা পুলিশের ভারপ্রাপ্ত কর্মকর্তা (ওসি) মো. আসলাম উদ্দিন বলেন, ঘটনা শুনে ঘটনাস্থলে আসছি। দোষীদের গ্রেফতারের চেষ্টা চলছে। মামলার প্রস্তুতি চলছে। ময়নাতদন্তের জন্য নজরুলের মরদেহ শরীয়তপুর সদর হাসপাতালের মর্গে নেয়া হয়েছে বলেও জানান ওসি।মো. ছগির হোসেন/এএম/এমএস</body>
</article>
