<article>
  <headline>
প্রেমিকা নিয়ে দ্বন্দ্বে কলেজছাত্র খুন
</headline>
  <url>https://www.jagonews24.com/country/news/460717</url>
  <published_at>
</published_at>
  <category>খুন</category>
  <body>ফরিদপুরে প্রেমিকা নিয়ে দ্বন্দ্বে কাজী মুনসিরাতুল রহমান আলিফ (১৮) নামে এক কলেজছাত্র খুন হয়েছে। বুধবার সন্ধ্যায় সন্ত্রাসী হামলায় আলিফ গুরুতর আহত হয়। রাতে ঢাকায় নেয়ার পথে তার মৃত্যু হয়।আলিফ ফরিদপুর সরকারি ইয়াছিন কলেজের দ্বাদশ শ্রেণির বিজ্ঞান বিভাগের ছাত্র।আলিফের সহপাঠী ফরিদপুর মেডিকেল কলেজ হাসপাতালে চিকিৎসাধীন সাধন কীর্তনিয়া জানায়, আলিফের সঙ্গে সরকারি সারদা সুন্দরী কলেজের দ্বাদশ শ্রেণির এক ছাত্রীর প্রেমের সম্পর্ক ছিল। কিন্তু সিফাত নামে আরেক যুবক ওই ছাত্রীর সঙ্গে প্রেমের সম্পর্ক গড়ে তুলতে চায়। এ নিয়ে আলিফ আর সিফাতের মধ্যে দ্বন্দ্বের সৃষ্টি হয়। বুধবার বিকেলে বিষয়টি মীমাংসা করার কথা বলে আলিফকে সরকারি রাজেন্দ্র কলেজের শহর ক্যাম্পাসে ডেকে পাঠায় সিফাত। সন্ধ্যায় আলিফ ও সাধন রিকশাযোগে রাজেন্দ্র কলেজ এলাকায় গেলে সিফাত ও তার সহযোগীরা ধারালো অস্ত্র দিয়ে আলিফকে এলোপাতাড়ি কোপায়। সাধন বাধা দিতে গেলে তাকেও কোপানো হয়। এ সময় অন্য হামলাকারীদের অস্ত্রের আঘাতে সিফাতও আহত হয়।পরে স্থানীয়রা গুরুতর আহত অবস্থায় আলিফকে প্রথমে ফরিদপুর জেনারেল হাসপাতালে ও পরে ফরিদপুর মেডিকেল কলেজ হাসপাতালে ভর্তি করে। সেখানে আলিফের অবস্থার অবনতি হলে তাকে উন্নত চিকিৎসার জন্য অ্যাম্বুলেন্সযোগে ঢাকায় নেয়ার পথে সাভার এলাকায় আলিফ মারা যায়। আহত সাধন ও সিফাত ফরিদপুর মেডিকেল কলেজ হাসপাতালে ভর্তি রয়েছে।ঘটনার সত্যতা নিশ্চিত করে ফরিদপুর কোতয়ালী থানা পুলিশের পরিদর্শক (অপারেশন) বিপুল চন্দ্র দে জানান, এ ঘটনায় সন্দেহভাজন হিসেবে সিফাতকে পুলিশ নজরদারিতে রেখেছে। এ ব্যাপারে মামলার প্রস্তুতি চলছে।বি কে সিকদার সজল/আরএআর/পিআর</body>
</article>
