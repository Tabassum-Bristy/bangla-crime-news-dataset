<article>
  <headline>
জমি নিয়ে বিরোধে ভাগ্নের হাতে মামা খুন
</headline>
  <url>https://www.jagonews24.com/country/news/448543</url>
  <published_at>
</published_at>
  <category>খুন</category>
  <body>জমি সংক্রান্ত বিরোধের জেরে নাটোরের লালপুরে ভাগ্নের কাঠের বাটামের আঘাতে মামা দোয়াবর মন্ডল ওরফে দোয়ার (৫৭) নিহত হয়েছেন বলে অভিযোগ উঠেছে। শনিবার দুপুরে এ ঘটনা ঘটে।নিহত দোয়া মন্ডল লালপুর উপজেলার জৈতদৌবকী গ্রামের মৃত আজাহার মন্ডলের ছেলে।স্থানীয় সূত্রে জানা যায়, লালপুর উপজেলার উত্তর লালপুর গ্রামে পৈত্রিক জমি ও সীমানা নিয়ে দোয়াবর মন্ডল ওরফে দোয়ার সঙ্গে বোন নাছিমা, ভগ্নিপতি আনজু, ভাগ্নে নাসির ও টমাসের সঙ্গে দীর্ঘদিন ধরে বিরোধ চলে আসছিল। এ সংক্রান্ত একটি মামলা নাটোর আদালতে চলমান। শনিবার দুপুরে ওই জমিতে সীমানা নির্ধারণী খুঁটি পোতা হচ্ছে জানতে পেরে ঘটনাস্থলে যান দোয়া মন্ডল। কথা কাটাকাটির এক পর্যায়ে উভয়পক্ষের মধ্যে এলোপাতাড়ি মারপিট শুরু হয়। একপর্যায়ে ভাগ্নে টমাস কাঠের বাটাম দিয়ে মামা দোয়া মন্ডলের পিঠে আঘাত করলে তিনি মাটিতে পড়ে যান। আহতাবস্থায় তাকে লালপুর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।লালপুর থানা পুলিশের ভারপ্রাপ্ত কর্মকর্তা (ওসি) নজরুল ইসলাম জুয়েল জানান, এ ঘটনায় জিজ্ঞাসাবাদের জন্য নিহতের বোন নাছিমা ও নাজমা খাতুনকে থানায় নিয়ে আসা হয়েছে। তার ভগ্নিপতি ও ভাগ্নেরা পালিয়েছে। ঘটনায় দোষীদের বিরুদ্ধে আইনানুগ ব্যবস্থা গ্রহণ করা হবে।রেজাউল করিম রেজা/আরএআর/আরআইপি</body>
</article>
