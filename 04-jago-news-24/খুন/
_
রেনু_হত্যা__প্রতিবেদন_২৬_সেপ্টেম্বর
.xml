<article>
  <headline>
রেনু হত্যা : প্রতিবেদন ২৬ সেপ্টেম্বর
</headline>
  <url>https://www.jagonews24.com/law-courts/news/523069</url>
  <published_at>
</published_at>
  <category>খুন</category>
  <body>রাজধানীর বাড্ডায় তাসলিমা বেগম রেনুকে পিটিয়ে হত্যার অভিযোগে দায়ের করা মামলার তদন্ত প্রতিবেদন দাখিলের জন্য আগামী ২৬ সেপ্টেম্বর (বৃহস্পতিবার) দিন ধার্য করেছেন আদালত।আজ বুধবার (২৮ আগস্ট) মামলার তদন্ত প্রতিবেদন দাখিলের জন্য দিন ধার্য ছিল। তবে মামলা তদন্তকারী কর্মকর্তা প্রতিবেদন দাখিল না করায় ঢাকা মহানগর হাকিম জসিম উদ্দিন প্রতিবেদন দাখিলের জন্য নতুন করে এ দিন ধার্য করেন।রাজধানীর উত্তর বাড্ডায় গত ২০ জুলাই সকালে ছেলেধরা সন্দেহে তাসলিমা বেগম রেনুকে পিটিয়ে আহত করেন বিক্ষুব্ধ জনতা। গুরুতর আহত অবস্থায় তাকে ঢাকা মেডিকেল কলেজ (ঢামেক) হাসপাতালে নেয়া হলে কর্তব্যরত চিকিৎসক মৃত ঘোষণা করেন।ওই ঘটনায় ওইদিন বাড্ডা থানায় ৪০০-৫০০ জন অজ্ঞাতনামা ব্যক্তির বিরুদ্ধে নিহত তাসলিমার ভাগ্নে নাসির উদ্দিন একটি হত্যা মামলা করেন।এদিকে গণপিটুনিতে নিহত তাসলিমা বেগম রেনুর পরিবারকে কেন ১ কোটি টাকা ক্ষতিপূরণ দেয়া হবে না -তা জানতে রুল জারি করেছেন হাইকোর্ট। মঙ্গলবার (২৭ আগস্ট) জারি করা এ রুলে আগামী চার সপ্তাহের মধ্যে সংশ্লিষ্টদের জবাব দিতে বলা হয়েছে।জননিরাপত্তা বিভাগের সচিব, শিক্ষা সচিব, পুলিশের মহাপরিদর্শক, ডিএমপি কমিশনার, বাড্ডা থানার ওসি, সংশ্লিষ্ট স্কুলের প্রধান শিক্ষক ও পরিচালনা বোর্ডের সভাপতিসহ সংশ্লিষ্টদের এ রুলের জবাব দিতে হবে।জেএ/আরএস/জেআইএম</body>
</article>
