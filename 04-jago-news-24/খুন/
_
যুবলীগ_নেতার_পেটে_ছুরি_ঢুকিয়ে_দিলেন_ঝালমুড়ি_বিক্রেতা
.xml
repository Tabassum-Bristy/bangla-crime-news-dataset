<article>
  <headline>
যুবলীগ নেতার পেটে ছুরি ঢুকিয়ে দিলেন ঝালমুড়ি বিক্রেতা
</headline>
  <url>https://www.jagonews24.com/country/news/477025</url>
  <published_at>
</published_at>
  <category>খুন</category>
  <body>ঝালমুড়ি বিক্রিতে বাধা দেয়ায় ঝালমুড়ি বিক্রেতার ছুরিকাঘাতে যশোরের অভয়নগর উপজেলা ওয়ার্ড যুবলীগের আহ্বায়ক কমিটির এক সদস্য নিহত হয়েছেন।নিহত যুবলীগ সদস্য জাহিদুল খা (৩৫) উপজেলার মশরহাটি গ্রামের ইব্রাহিম খার ছেলে। ঝালমুড়ি বিক্রেতা ইমরান শেখকে (২৭) গণধোলাই দিয়ে পুলিশে সোপর্দ করেছে স্থানীয় শ্রমিকরা।ইমরান নড়াইলের বাহির গ্রামের সালাম সেখের ছেলে। ঘটনাটি ঘটেছে বৃহস্পতিবার দুপুরে উপজেলার মশরহাটি গ্রামে জয়েন্ট ট্রেডিংয়ের তিন নম্বর ঘাটে।নিহতের বন্ধু প্রত্যক্ষদর্শী ঘাট শ্রমিক মুন্না মোল্যা বলেন, বৃহস্পতিবার দুপুর ২টার দিকে ভ্যানে করে এক ঝালমুড়ি বিক্রেতা ঘাটে আসেন। এ সময় জাহিদুল ঝালমুড়ি বিক্রেতাকে ঘাটের বাইরে গিয়ে কেনাবেচা করতে বলেন। কিন্তু বাইরে না গিয়ে জাহিদুলের সঙ্গে বাগবিতণ্ডা শুরু করেন ঝালমুড়ি বিক্রেতা। একপর্যায়ে তার হাতে থাকা ছুরি দিয়ে জাহিদুলের পেটে আঘাত করলে মাটিতে লুটিয়ে পড়েন। রক্তাক্ত অবস্থায় জাহিদুলকে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত বলে ঘোষণা করেন।অপরদিকে, ঘাটে কর্মরত শ্রমিকরা অভিযুক্ত ঝালমুড়ি বিক্রেতাকে ধরে গণধোলাই দিয়ে অভয়নগর থানা পুলিশের কাছে সোপর্দ করেছেন।অভয়নগর থানা পুলিশের ওসি আলমগীর হোসেন বলেন, অভিযুক্ত ঝালমুড়ি বিক্রেতাকে ঘাট শ্রমিকরা ছুরিসহ ধরে পুলিশে সোপর্দ করেছে। তাকে আহত অবস্থায় উপজেলা স্বাস্থ্য কমপ্লেক্সে ভর্তি করা হয়েছে। এ ঘটনায় হত্যা মামলার প্রক্রিয়া চলছে।নওয়াপাড়া পৌর যুবলীগের আহ্বায়ক হাসান গাজী বলেন, নিহত জাহিদুল খা পৌরসভার ২নং ওয়ার্ড আওয়ামী যুবলীগের আহ্বায়ক কমিটির সদস্য ছিলেন। মিলন রহমান/এএম/পিআর</body>
</article>
