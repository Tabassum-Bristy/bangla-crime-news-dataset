<article>
  <headline>
শিশুদের ঝগড়াকে কেন্দ্র করে প্রাণ গেল একজনের
</headline>
  <url>https://www.jagonews24.com/country/news/376879</url>
  <published_at>
</published_at>
  <category>খুন</category>
  <body>জামালপুরের ইসলামপুর উপজেলায় শিশুদের ঝগড়াকে কেন্দ্র করে দুই পরিবারের মধ্যে সংঘর্ষে টেঁটাবিদ্ধ হয়ে একজনের মৃত্যু হয়েছে। এ সময় আহত হয়েছেন আরও একজন।শনিবার বিকেলে চরপুঠিমারী ইউনিয়নের আকন্দপাড়া গ্রামে এ ঘটনা ঘটে। নিহতের নাম আবদুল করিম (৪০)। তিনি চরপুঠিমারী ইউনিয়নের আকন্দপাড়া গ্রামের মৃত ময়নাল শেখের ছেলে।ইসলামপুর থানা পুলিশের ভারপ্রাপ্ত কর্মকর্তা (ওসি) মো. শাহীনুজ্জামান খান জানান, বিকেলে উপজেলার চরপুঠিমারী ইউনিয়নের আকন্দপাড়া গ্রামে খেলা নিয়ে দুই শিশুর ঝগড়াকে কেন্দ্র করে আবদুল করিমের সঙ্গে তার চাচাতো ভাই সোনাহার মিয়ার বাকবিতণ্ডা হয়।একপর্যায়ে আবদুল করিম এবং সোনাহার মিয়ার দুই পরিবার দেশীয় অস্ত্র নিয়ে সংঘর্ষে লিপ্ত হয়। সংঘর্ষ চলাকালে সোনাহার গ্রুপের ছোড়া টেঁটা আবদুল করিমের বুকে বিদ্ধ হলে ঘটনাস্থলেই তার মৃত্যু হয়।এ সময় আবদুল করিমের ছোট ভাই জালাল উদ্দিন (৩০) আহত হলে তাকে উদ্ধার করে ইসলামপুর উপজেলা স্বাস্থ্য কমপ্লেক্সে ভর্তি করা হয়। খবর পেয়ে ইসলামপুর থানা পুলিশ ঘটনাস্থল থেকে আবদুল করিমের মরদেহ উদ্ধার করে জামালপুর জেনারেল হাসপাতালে মর্গে পাঠিয়েছে।শুভ্র মেহেদী/এএম/জেআইএম</body>
</article>
