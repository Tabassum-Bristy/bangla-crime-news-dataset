<article>
  <headline>
খুলনায় ট্রাক চালককে কুপিয়ে হত্যা, ছেলের অবস্থা আশঙ্কাজনক
</headline>
  <url>https://www.jagonews24.com/country/news/524330</url>
  <published_at>
</published_at>
  <category>খুন</category>
  <body>বাঁশ বোঝাই ট্রাক ছিনিয়ে নিতেই শমসের মোল্লাকে (৫৫) কুপিয়ে হত্যা করে ছিনতাইকারীরা। বাবাকে বাঁচাতে গিয়ে আহত হন ছেলে রোকন (৩৮)।বাবা ও ছেলেকে মৃতভেবে তাদের ফেলে ট্রাক নিয়ে পালিয়ে যায় ছিনতাইকারীরা।খুলনা মহানগরীর খানজাহান আলী থানা পুলিশের ভারপ্রাপ্ত কর্মকর্তা শফিকুল ইসলাম বিষয়টি নিশ্চিত করেন। সোমবার ভোররাতে নগরীর খানজাহান আলী থানার রূপসা সেতুর বাইপাস সড়কের পাশে চিংড়িখালী এলাকায় এ ঘটনা ঘটে।নিহত ট্রাক ড্রাইভার চুয়াডাঙ্গার আলমডাঙ্গা উপজেলার কয়রাডাঙ্গা গ্রামের শমসের মোল্লা (৫৫)। আহত ছেলের নাম রোকন (৩৮)। রোকনের অবস্থা আশঙ্কাজনক। ট্রাক চালক নিহত শমসের নিজেই ট্রাকটির মালিক।খানজাহান আলী থানা পুলিশের ভারপ্রাপ্ত কর্মকর্তা (ওসি) শফিকুল ইসলাম বলেন, সোমবার সকাল ৮টার দিকে খানজাহান আলী থানার চিংড়িখালী এলাকার বাইপাস সড়কের পাশে অজ্ঞাত এক ব্যক্তির লাশ পড়ে থাকতে দেখে এলাকাবাসী পুলিশকে খবর দেয়। নিহত ব্যক্তির পরণে লুঙ্গি ও গায়ে পাঞ্জাবি ছিল। নিহতের শরীরে ধারালো অস্ত্র দিয়ে কোপানোর চিহ্ন রয়েছে। পার্শ্ববর্তী স্থানে আরও এক ব্যক্তিকে জখম অবস্থায় উদ্ধার করা হয়। দুপুরে তাদের পরিচয় শনাক্ত করা হয়। এ ঘটনায় মামলা হয়েছে।তিনি জানান, নিহত শমসের ও তার ছেলে চুয়াডাঙ্গা থেকে ট্রাকে (ঢাকা মেট্রো-ট-১৪-৫৭৬২) বাঁশ বোঝাই করে খুলনায় আসছিলেন। তারা রূপসা সেতুর (খানজাহান আলী সেতু) বাইপাস সড়কের চিংড়িখালী এলাকায় পৌঁছলে দুর্বৃত্তরা শমসেরকে কুপিয়ে হত্যা করে। এ সময় বাধা দিলে দুর্বৃত্তরা তার ছেলে রোকনকেও কুপিয়ে জখম করে। পরে দুর্বৃত্তরা বাঁশ ভর্তি ট্রাক নিয়ে পালিয়ে যায়।ওসি জানান, নিহত শমসের লাশ উদ্ধার করে খুলনা মেডিকেল কলেজ হাসপাতালের মর্গে এবং তার ছেলেকে একই হাসপাতালে ভর্তি করা হয়েছে। এছাড়া ট্রাকটি উদ্ধারের চেষ্টা করা হচ্ছে বলে জানান ওসি।আলমগীর হান্নান/এমএএস/এমএস</body>
</article>
