<article>
  <headline>
হবিগঞ্জে দুই নারী খুন
</headline>
  <url>https://www.jagonews24.com/country/news/461293</url>
  <published_at>
</published_at>
  <category>খুন</category>
  <body>হবিগঞ্জের লাখাই ও বানিয়াচংয়ে দুই নারী খুন হয়েছেন। দুই ঘটনায় আহত হয়েছেন আরও তিনজন। আহতদের সিলেট ওসমানী মেডিকেল কলেজ ও সদর আধুনিক হাসপাতালে ভর্তি করা হয়েছে।পুলিশ ও এলাকাবাসী জানায়, লাখাই উপজেলার মুড়িয়াউক পশ্চিমপাড় দেওয়ান বাড়ির আব্দুর রশিদ লিটনের সঙ্গে ১৬ ফেব্রুয়ারি বিয়ে হয় তার চাচাতো বোন মানছুরা আক্তার সুমীর। বিয়ের কিছুদিন যেতে না যেতেই তাদের পরিবারে শুরু হয় কলহ। এর জের ধরে রোববার বেলা ১১টার দিকে লিটনের ছোট ভাই বুরহান সুমীকে ধারালো অস্ত্র দিয়ে আঘাত করে।স্থানীয়রা তাকে গুরুতর আহত অবস্থায় উদ্ধার করে হবিগঞ্জ আধুনিক সদর হাসপাতালে নিয়ে আসেন। অবস্থার অবনতি ঘটলে কর্তব্যরত চিকিৎসক সুমীকে সিলেট ওসমানী মেডিকেল কলেজ হাসপাতালে পাঠান। সেখানে নিয়ে যাওয়ার পথে তার মৃত্যু হয়।লাখাই থানা পুলিশের ভারপ্রাপ্ত কর্মকর্তা (ওসি) মো. এমরান হোসেন জানান, পারিবারিক কলহের জের ধরে দেবর বুরহান উদ্দিনের আঘাতে সুমীর মৃত্যু হয়েছে। ঘটনার পর বুরহানকে গ্রেফতারের চেষ্টা চলছে।অপরদিকে, শনিবার রাতে বানিয়াচং উপজেলার কাটখাল গ্রামে জমি সংক্রান্ত বিরোধকে কেন্দ্র করে দুই পক্ষের সংঘর্ষে মিনারা বেগম নামে এক নারী টেঁটাবিদ্ধ হয়ে নিহত হয়েছেন। এ ঘটনায় আরও তিনজন আহত হয়েছেন।বানিয়াচং থানা পুলিশের ওসি রাশেদ মোবারক বলেন, বর্তমানে ওই এলাকার পরিস্থিতি শান্ত রয়েছে। ফের সংঘর্ষ এড়াতে অতিরিক্ত পুলিশ মোতায়েন করা হয়েছে।সৈয়দ এখলাছুর রহমান খোকন/এএম/পিআর</body>
</article>
