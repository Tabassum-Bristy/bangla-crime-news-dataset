<article>
  <headline>
নটরডেম শিক্ষার্থীর হাত-পা বাঁধা মরদেহ উদ্ধার
</headline>
  <url>https://www.jagonews24.com/national/news/481117</url>
  <published_at>
</published_at>
  <category>খুন</category>
  <body>রাজধানীর সবুজবাগ এলাকা থেকে নটরডেম কলেজের এক শিক্ষার্থীর হাত-পা বাঁধা মরদেহ উদ্ধার করেছে পুলিশ। নিহতের নাম ইয়োগেন হেনেছি গঞ্জালভেজ (২২)। তার পিঠে ও পেটে ছুরিকাঘাতের চিহ্ন রয়েছে। তার বাড়ি চট্টগ্রামের পাথরঘাটায়।মঙ্গলবার দিবাগত রাতে সবুজবাগের কদমতলীর ৯ নম্বর রোডের হিরাঝিল এলাকার ৭৭/এ নম্বর বাসা থেকে মরদেহটি উদ্ধার করা হয়। নিহত ইয়োগেন নটরডেম কলেজের ডিগ্রি দ্বিতীয় বর্ষের শিক্ষার্থী ছিলেন।তার সুরতহাল প্রতিবেদনে পুলিশ উল্লেখ করেছে, মরদেহের মাথা কালো ন্যাকড়া দিয়ে বাঁধা ছিল। বুকে কালো জখম, পেটে ৭টি ও পিঠে ৪টি ছুরিকাঘাতের চিহ্ন পাওয়া গেছে। ছেলেটি নীল রংয়ের ফুলহাতা শার্ট আর কালো প্যান্ট পরা ছিল।সবুজবাগ থানার ভারপ্রাপ্ত কর্মকর্তা (ওসি) আব্দুল কুদ্দুস ফকির জাগো নিউজকে বিষয়টি নিশ্চিত করে বলেন, স্থানীয়দের ফোন পেয়ে পুলিশ ঘটনাস্থলে গিয়ে মরদেহ উদ্ধার করে। মরদেহটি হাত-পা বাঁধা অবস্থায় ছিল। শরীরে ছুরিকাঘাতের চিহ্ন রয়েছে। পুলিশ ঘটনাটি তদন্ত করছে।ইয়োগেনের দুলাভাই রোমেন পিনারু সাংবাদিকদের জানান, ইয়োগেন রবি কল সেন্টারে চাকরির জন্য ট্রেনিং করছিল। তার কোনো শত্রু ছিল না। কেন, কারা এই হত্যাকাণ্ড ঘটিয়েছে তা জানাতে পারেননি তিনি।ময়নাতদন্তের জন্য নিহতের মরদেহ ঢাকা মেডিকেল কলেজ (ঢামেক) হাসপাতালের মর্গে পাঠানো হয়েছে বলেও জানান তিনি।এআর/আরএস/জেডএ/এমকেএইচ/জেআইএম</body>
</article>
