<article>
  <headline>
কুমিল্লায় এক ব্যক্তিকে কুপিয়ে হত্যা
</headline>
  <url>https://www.jagonews24.com/country/news/436063</url>
  <published_at>
</published_at>
  <category>খুন</category>
  <body>কুমিল্লার মুরাদনগরে জমি নিয়ে বিরোধের জেরে সাইদুর রহমান সৈয়দ নামে এক ব্যক্তিকে পিটিয়ে ও কুপিয়ে হত্যা করা হয়েছে। এ সময় নিহতের ছোট ভাই মোবারক হোসেনকেও কুপিয়ে গুরুতর জখম করা হয়। বুধবার দুপুরে উপজেলার শ্রীকাইল এলাকায় এ ঘটনা ঘটে।পুলিশ ঘটনাস্থল থেকে নিহতের মরদেহ উদ্ধার করে বিকেলে ময়নাতদন্তের জন্য কুমিল্লা মেডিকেল কলেজ হাসপাতালের মর্গে প্রেরণ করেছে। আহত মোবারক হোসেনকে একই হাসপাতালে ভর্তি করা হয়েছে।পুলিশ ও স্থানীয় সূত্রে জানা যায়, শ্রীকাইল গ্রামের মৃত তারু মিয়ার ছেলে নিহত সাইদুর রহমান এবং মৃত মুনতাজ উদ্দিনের ছেলে শামীম আহম্মেদদের মধ্যে দীর্ঘদিন ধরে জমি নিয়ে বিরোধ ও আদালতে মামলা চলে আসছিল। বুধবার দুপুরে সাইদুর রহমান বাড়ি থেকে কুমিল্লা যাওয়ার উদ্দেশ্যে রওয়ানা হলে পার্শ্ববর্তী সোনাকান্দা এলাকায় তাকে হত্যার উদ্দেশ্যে প্রতিপক্ষরা দেশীয় ধারালো রাম-দা দিয়ে কুপিয়ে ও লোহার রড দিয়ে পিটিয়ে গুরুতর জখম করে। এতে সাইদুর রহমান ঘটনাস্থলেই মারা যান। পরে তারা শ্রীকাইল বাজারে গিয়ে নিহতের ছোট ভাই সবজি বিক্রেতা মোবারক হোসেনের ওপরও হামলা চালায়। এ সময় আশপাশের লোকজন তাকে উদ্ধার করে।বাঙ্গরা বাজার থানা পুলিশের ভারপ্রাপ্ত কর্মকর্তা (ওসি) মিজানুর রহমান জানান, জমি ও মামলা সংক্রান্ত বিরোধ নিয়ে এ হত্যাকাণ্ডের ঘটনা ঘটে থাকতে পারে। ঘটনার সঙ্গে জড়িতদের গ্রেফতারে পুলিশের অভিযান অব্যাহত আছে।কামাল উদ্দিন/আরএআর/এমএস</body>
</article>
