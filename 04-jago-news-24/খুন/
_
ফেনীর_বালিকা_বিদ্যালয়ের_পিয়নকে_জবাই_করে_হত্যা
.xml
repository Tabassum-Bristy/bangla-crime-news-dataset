<article>
  <headline>
ফেনীর বালিকা বিদ্যালয়ের পিয়নকে জবাই করে হত্যা
</headline>
  <url>https://www.jagonews24.com/country/news/503897</url>
  <published_at>
</published_at>
  <category>খুন</category>
  <body>ফেনী সরকারি বালিকা উচ্চ বিদ্যালয়ের পিয়ন মো. শফি উল্লাহকে (৫৫) জবাই করে হত্যা করেছে দুর্বৃত্তরা। বৃহস্পতিবার রাতে সাড়ে ৯টার দিকে শহরের গাজী ক্রসরোডের ভাড়া বাসা থেকে তার মরদেহ উদ্ধার করেছে পুলিশ।পুলিশ ও স্থানীয় জানায়, দীর্ঘদিন ধরে নানা রোগে ভুগছিলেন মো. শফি উল্লাহ। গত কয়েকদিন আগে ছেলের সঙ্গে রাজধানী ঢাকায় চিকিৎসা নিয়ে বৃহস্পতিবার ফেনীতে আসেন। রাত ৯টার দিকে তার সঙ্গে থাকা রুমমেট (রাজমিস্ত্রি) নামাজ শেষ করে বাসায় ফিরে মো. শফি উল্লাহর গলাকাটা মরদেহ দেখতে পেয়ে আশপাশের লোকজনকে খবর দেন। পরে স্থানীয়রা পুলিশকে খবর দিলে নিহতের মরদেহ উদ্ধার করে ময়নাতদন্তের জন্য হাসপাতালের মর্গে পাঠায় পুলিশ।খবর পেয়ে পুলিশ সুপার কাজী মনিরুজ্জামান, ফেনী মডেল থানা পুলিশের ওসি আবুল কালাম আজাদসহ পুলিশের ঊর্ধ্বতন কর্মকর্তারা ঘটনাস্থল পরিদর্শন করেছেন।এ বিষয়ে জানতে ফেনী সরকারি বালিকা উচ্চ বিদ্যালয়ের প্রধান শিক্ষক সুব্রত নাথের সঙ্গে বার বার যোগাযোগ করলেও তাকে পাওয়া যায়নি।ফেনী মডেল থানা পুলিশের ওসি আবুল কালাম আজাদ পিয়নের গলাকাটা মরদেহ উদ্ধারের সত্যতা নিশ্চিত করে বলেন, পুলিশ বিষয়টি তদন্ত করছে।রাশেদুল হাসান/এএম/পিআর</body>
</article>
