<article>
  <headline>
ময়মনসিংহে কৃষক হত্যায় ৫ জনের যাবজ্জীবন
</headline>
  <url>https://www.jagonews24.com/country/news/512226</url>
  <published_at>
</published_at>
  <category>খুন</category>
  <body>ময়মনসিংহের গৌরীপুর উপজেলায় কৃষক আলাউদ্দিন হত্যা মামলায় পাঁচজনকে যাবজ্জীবন কারাদণ্ড দিয়েছেন আদালত। সেই সঙ্গে তাদের প্রত্যেককে ১০ হাজার টাকা করে জরিমানা অনাদায়ে আরও এক মাস করে কারাদণ্ড দেয়া হয়েছে।ময়মনসিংহের অতিরিক্ত জেলা ও দায়রা জজ দ্বিতীয় আদালতের বিচারক মুহাম্মদ নূরুল আমীন বিপ্লব সোমবার বিকেল এ রায় ঘোষণা করেন।দণ্ডপ্রাপ্তরা হলেন উপজেলার সিধলা ইউনিয়নের টেংগুরিপাড়া এলাকার কালা চাঁন (৫৫), রুহুল আমীন (৫৭), নূরুল হক (৫৫), মঞ্জুরুল হক (৫২) ও নবী হোসেন (৫৫)।মামলার বিবরণ থেকে জানা যায়, ২০০২ সালের ১৭ নভেম্বর বিরোধপূর্ণ জমিতে ধান কাটাকে কেন্দ্র করে ওই এলাকায় আলাউদ্দিনকে পিটিয়ে হত্যা করে আসামিরা। ঘটনার দুইদিন পর নিহতের বড় ভাই নূরুল আমীন বাদী হয়ে গৌরীপুর থানায় হত্যা মামলা করেন। ১৫ জনের সাক্ষ্যগ্রহণ ও দীর্ঘ শুনানি শেষে পাঁচজনকে যাবজ্জীবন কারাদণ্ড দেন বিচারক।কোর্ট পরিদর্শক শেখ কবিরুল ইসলাম বলেন, আলাউদ্দিন হত্যা মামলায় পাঁচজনকে যাবজ্জীবন কারাদণ্ড দিয়েছেন আদালত। পাশাপাশি প্রত্যেককে ১০ হাজার টাকা জরিমানা অনাদায়ে আরও এক মাস করে কারাদণ্ড দেয়া হয়।মামলায় রাষ্ট্রপক্ষের আইনজীবী ছিলেন অতিরিক্ত পিপি রেজাউল করিম খান দুলাল ও আসামিপক্ষের আইনজীবী ছিলেন আব্দুর রহমান আল হোসেন তাজ।এএম/জেআইএম</body>
</article>
