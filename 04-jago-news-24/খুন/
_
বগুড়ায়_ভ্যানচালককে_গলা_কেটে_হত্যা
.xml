<article>
  <headline>
বগুড়ায় ভ্যানচালককে গলা কেটে হত্যা
</headline>
  <url>https://www.jagonews24.com/country/news/507958</url>
  <published_at>
</published_at>
  <category>খুন</category>
  <body>বগুড়ার গাবতলীতে সিরাজুল ইসলাম (৩৫) নামের এক ভ্যানচালককে গলা কেটে হত্যা করেছে দুর্বৃত্তরা। বৃহস্পতিবার দুপুর ১২টার দিকে উপজেলার সোনারায় ইউনিয়নের তেলকুপি মোড়ের একটি কলাবাগান থেকে তার মরদেহ উদ্ধার করে পুলিশ।নিহত সিরাজুল উপজেলার সোনারায় ইউনিয়নের বাবুনিয়া পোদ্দারপাড়া এলাকার আনসার আলীর ছেলে।পুলিশ ও স্থানীয় সূত্রে জানা গেছে, তিন সন্তানের জনক সিরাজুল ইসলাম ভ্যান চালিয়ে জীবিকা নির্বাহ করতেন। প্রতিদিনের মতো বুধবার বিকেলে ভ্যান নিয়ে বাড়ি থেকে বের হন তিনি। এরপর রাতে আর বাড়ি ফেরেননি। বৃহস্পতিবার দুপুরে সোনারায় ইউনিয়নের তেলকুপি মোড়ের কলাবাগানে তার মরদেহ দেখতে পেয়ে থানায় খবর দেয় স্থানীয়রা। পরে পুলিশ গিয়ে মরদেহটি উদ্ধার করে।গাবতলী থানার ভারপ্রাপ্ত কর্মকর্তা (ওসি) সেলিম হোসেন জানান, মরদেহ যেখানে পাওয়া গেছে সেটি নির্জন একটি জায়গা। ঘটনার পর থেকে সিরাজুলের ভ্যানটিও পাওয়া যাচ্ছে না। যে কারণে ভ্যান ছিনতাইয়ের উদ্দেশ্যে তাকে খুন করা হয়েছে বলে প্রাথমিকভাবে ধারণা করা হচ্ছে। মরদেহটি উদ্ধার করে বগুড়া শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে।এ ঘটনায় থানায় মামলা দায়ের করার প্রস্তুতি চলছে বলেও জানান তিনি।লিমন বাসার/এমবিআর/জেআইএম</body>
</article>
