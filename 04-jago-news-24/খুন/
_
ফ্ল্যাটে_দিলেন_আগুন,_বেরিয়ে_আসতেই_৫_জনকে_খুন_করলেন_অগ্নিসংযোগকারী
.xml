<article>
  <headline>
ফ্ল্যাটে দিলেন আগুন, বেরিয়ে আসতেই ৫ জনকে খুন করলেন অগ্নিসংযোগকারী
</headline>
  <url>https://www.jagonews24.com/international/news/494252</url>
  <published_at>
</published_at>
  <category>খুন</category>
  <body>ফ্ল্যাটের বাসিন্দাদের পুড়িয়ে মারতে আগুন ধরিয়ে দিলেন। আগুনের হাত থেকে বাঁচতে প্রাণপনে দৌড়ে পালানোর চেষ্টা করলেন তারা। কিন্তু শেষ রক্ষা হলো না। পালাতে গিয়ে ছুরিকাঘাতে প্রাণ গেল পাঁচজনের। এছাড়া আগুনের লেলিহান শিখা এবং ছুরিকাঘাতে আহত হয়েছেন আরো অন্তত ১৩ জন। রোমহর্ষক এ ঘটনা ঘটিয়েছেন দক্ষিণ কোরিয়ার এক ব্যক্তি।মঙ্গলবার দক্ষিণ কোরিয়ার রাজধানী সিউল থেকে দক্ষিণ-পূর্বাঞ্চলের ৪৩৫ কিলোমিটার দূরের জিনজু প্রদেশে ৪২ বছর বয়সী এক ব্যক্তি তার ফ্ল্যাটে আগুন ধরিয়ে দেন। স্থানীয় সময় ভোর ৪ টা ২৯ মিনিটের দিকে তিনি এ কাজ করেন।পরে তিনি ফ্ল্যাটের বাসিন্দাদের আক্রমণ করেন; যারা ভবন থেকে পালিয়ে যাওয়ার চেষ্টা করছিলেন। স্থানীয় পুলিশের বরাত দিয়ে বুধবার দেশটির সরকারি সংবাদ সংস্থা ইয়োনহাপ এক প্রতিবেদনে এ তথ্য জানিয়েছে।আরও পড়ুন : চিলিতে বাড়ির ওপর ভেঙে পড়ল বিমানইয়োনহাপ বলছে, ভবনটির সিঁড়িতে ১২ বছর বয়সী এক কিশোরী-সহ পাঁচজনকে হত্যা করেছে অগ্নিসংযোগকারী ওই ব্যক্তি। প্রত্যক্ষদর্শীরা বলছেন, ভবনের বাসিন্দারা যাতে বেরিয়ে আসেন সেজন্য অগ্নিসংযোগকারী ওই ব্যক্তি আগুন আগুন বলে চিৎকার করেন।পরে অগ্নিসংযোগকারী ওই ব্যক্তিকে ঘটনাস্থল থেকে আটক করে পুলিশ। আটক হওয়ার আগে পুলিশের সঙ্গে সংঘর্ষে জড়িয়ে পড়েন ওই ব্যক্তি। পুলিশ বলছে, বকেয়া মজুরি পরিশোধ না করায় ওই ব্যক্তি ফ্ল্যাটে আগুন দিয়েছেন বলে স্বীকার করেছে। ২০ মিনিট পর ফায়ার সার্ভিসের কর্মীরা আগুন নিয়ন্ত্রণে আনেন।আহতদের অবস্থা আশঙ্কাজনক হওয়ায় নিহতের সংখ্যা বাড়তে পারে বলে জানিয়েছে পুলিশ।এসআইএস/এমকেএইচ</body>
</article>
