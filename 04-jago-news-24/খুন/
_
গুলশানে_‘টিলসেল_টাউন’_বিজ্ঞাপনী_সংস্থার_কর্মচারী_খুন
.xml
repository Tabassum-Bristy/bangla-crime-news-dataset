<article>
  <headline>
গুলশানে ‘টিলসেল টাউন’ বিজ্ঞাপনী সংস্থার কর্মচারী খুন
</headline>
  <url>https://www.jagonews24.com/national/news/426209</url>
  <published_at>
</published_at>
  <category>খুন</category>
  <body>রাজধানীর গুলশান-১ এর নিকেতনের ৩নং সড়কে অবস্থিত বিজ্ঞাপনী সংস্থা ‘টিলসেল টাউন’ অফিস থেকে শাকিল (১৮) নামে এক ব্যক্তির মরদেহ উদ্ধার করেছে পুলিশ। তিনি বিজ্ঞাপনী সংস্থাটির অফিসেই থাকতেন বলে জানা গেছে।মঙ্গলবার সন্ধ্যায় অফিসের মেঝেতে বিছানা থেকে তার মরদেহ উদ্ধার করা হয়। শাকিলের গলা ও হাতে ধারাল অস্ত্রের আঘাতের চিহ্ন রয়েছে। মুক্তিপণের দাবিতে শাকিলকে হত্যা করা হয়েছে বলে জানিয়েছে গুলশান থানা পুলিশ।বিষয়টি নিশ্চিত করে গুলশান থানার অফিসার ইনচার্জ (ওসি) আবু বকর সিদ্দিক জানান, শাকিলের মোবাইল থেকে সকালে তার বাবার কাছে ফোন করে দুই লাখ টাকা মুক্তিপণ দাবি করা হয়। ওই ফোন পাওয়ার পরই শাকিলের বাবা গুলশান থানায় আসেন।ওসি বলেন, বিজ্ঞাপনী সংস্থাটির লোকজন সকালে শাকিলের মোবাইলে ফোন করে বন্ধ পায়। পরে ওই নম্বর থেকে তার বাবার কাছে ফোন করে মুক্তিপণ দাবি করা হয়।বিষয়টি থানায় জানানোর পর কৌশল অবলম্বন করে এই মোবাইলের মাধ্যমে তার পরিবারকে দিয়ে যোগাযোগ অব্যাহত রাখা হয়। মুক্তিপণের টাকা দেয়ার জন্য নিকেতনের এই অফিসের কাছে স্থান নির্ধারণ করে দেয়া হয়।মুক্তিপণ দাবিকারীদের ধরতে পুলিশ সদস্যরা সকাল থেকেই ওই বিজ্ঞাপনী সংস্থার অফিসের আশপাশে অবস্থান নেয়। কেউ টাকা নিতে না আসায় পুলিশ সন্ধ্যায় অফিসের দরজা ভেঙে ভেতরে ঢোকে। সেখানে তার রক্তাক্ত মরদেহ পাওয়া যায়।ওসি বলেন, সুরতহাল শেষে মরদেহ ঢাকা মেডিকেল কলেজ হাসপাতাল মর্গে পাঠানো হয়েছে। মুক্তিপণের দাবিতে শাকিলকে হত্যা করা হয়েছে। হত্যাকাণ্ডে জড়িতদের গ্রেফতারে অভিযান চলছে।জেইউ/বিএ</body>
</article>
