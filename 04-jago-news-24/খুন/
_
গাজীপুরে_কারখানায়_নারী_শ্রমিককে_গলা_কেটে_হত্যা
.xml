<article>
  <headline>
গাজীপুরে কারখানায় নারী শ্রমিককে গলা কেটে হত্যা
</headline>
  <url>https://www.jagonews24.com/country/news/436163</url>
  <published_at>
</published_at>
  <category>খুন</category>
  <body>গাজীপুর সি‌টি ক‌র্পো‌রেশ‌নের দক্ষিণ জরুন এলাকার একটি পোশাক কারখানা থেকে মিতু আক্তার (২৫) নামে এক নারী শ্রমিকের গলাকাটা মরদেহ উদ্ধার করেছে পুলিশ। মিতু আক্তার দক্ষিণ জরুন এলাকার ডেল্টা অ্যাপারেলস লিমিটেড নামের একটি কারখানার শ্রমিক।পুলিশ ও কারখানার শ্রমিকরা জানায়, বুধবার রাতে কারখানা চলাকালীন ওই নারী শ্রমিককে সিঁড়িতে কে বা কারা গলা কেটে ফেলে রাখে। রাত সাড়ে ৮টার দিকে অন্য শ্রমিকরা সিঁড়িতে মর‌দেহ পড়ে থাকতে দেখে কারখানা কর্তৃপক্ষকে জানায়।পরে কারখানার একটি গাড়িতে করে শ্রমিক মিতু আক্তারকে কোনাবাড়ী শরীফ মেডিকেল হাসপাতালে নিয়ে যায়। সেখানে কর্তব্যরত চিকিৎসক মিতু আক্তারকে মৃত ঘোষণা করেন।খবর পেয়ে পুলিশ নিহতের মর‌দেহ উদ্ধার করে গাজীপুর শহীদ তাজউদ্দিন আহমেদ মেডিকেল কলেজ হাসপাতাল মর্গে পাঠায়।মিতু আক্তারের বাড়ি বরিশাল জেলায় বলে সহকর্মীরা জানিয়েছেন। তিনি কাশিমপুরের দক্ষিণ জরুন এলাকার আনিসুল হকের বাড়িতে ভাড়া থেকে ওই কারখানায় কাজ করতেন।ডেল্টা অ্যাপারেলস নামক তৈরি পোশাক কারখানায় মিতু আক্তারকে হত্যার খবর শ্রমিকের মধ্যে ছড়িয়ে পড়লে সহকর্মীরা উত্তেজিত হয়ে ওঠে এবং কাজ বন্ধ করে দেয়। তারা কারখানার ভেতরে শ্রমিক খুনের ঘটনায় কারখানা কর্তৃপক্ষকে দায়ী করে জড়িতদের গ্রেফতারের দাবি জানান।জয়দেবপুর থানাধীন কোনাবাড়ি পুলিশ ক্যাম্পের পরিদর্শক মোবারক হোসেন জানান, কারখানায় শ্রমিক খুনের বিষয়টি তদন্ত করে দেখা হচ্ছে। এখন পর্যন্ত কাউকে গ্রেফতার করা যায়নি।মো. আ‌মিনুল ইসলাম/বিএ</body>
</article>
