<article>
  <headline>
দোকান চিনিয়ে না দেয়াই কাল হলো নাইট গার্ডের
</headline>
  <url>https://www.jagonews24.com/country/news/520353</url>
  <published_at>
</published_at>
  <category>খুন</category>
  <body>ময়মনসিংহের ত্রিশালে ডাকাতের অস্ত্রের আঘাতে এক নাইট গার্ডের মৃত্যু হয়েছে। আহত হয়েছেন তারা মিয়া নামে আরেক নাইট গার্ড। নিহত লাল মিয়া (৫৫) সম্মূখ বৈলর গ্রামের মৃত হাফেজ আলীর ছেলে।পুলিশ জানায়, বুধবার গভীর রাতে ঢাকা-ময়মনসিংহ মহাসড়কের ত্রিশালের বৈলর বাজারে একটি মিনি ট্রাক নিয়ে ডাকাতির উদ্দেশ্যে আসে ৭/৮ জনের একটি ডাকাত দল। এ সময় ডাকাত দল বাজারের নাইট গার্ড লাল মিয়াকে ব্যবসায়ী আবদুল্লার ব্যাটারির দোকানটি দেখিয়ে দিতে বলে। কিন্তু তিনি দোকান চিনিয়ে দিতে অপারগতা জানান। এতে ডাকাতরা লাল মিয়ার মাথা ও মুখে একাধিক আঘাত করলে তিনি মাটিতে লুটিয়ে পড়েন। এ সময় অন্য নাইট গার্ড তারা মিয়া ও জসিম এগিয়ে গেলে ডাকাতরা তারা মিয়াকেও মারধর করে ও জসিমকে গাড়িতে উঠিয়ে নিয়ে চলে যায়।পরে তাদের চিৎকারে বাজারের ব্যবসায়ীরা ছুটে এসে লাল মিয়া ও তারা মিয়াকে উদ্ধার করে ময়মনসিংহ মেডিকেল কলেজ হাসপাতালে ভর্তি করে। সেখানে চিকিৎসাধীন অবস্থায় বৃহস্পতিবার সকালে লাল মিয়া মারা যান। আহত তারা মিয়ার অবস্থার অবনতি হলে তাকে উন্নত চিকিৎসার জন্য ঢাকায় পাঠানো হয়েছে। ডাকাত সদস্যরা উঠিয়ে নিয়ে যাওয়া জসিমকে ত্রিশালের নূরুর দোকান এলাকায় ছেড়ে দিয়ে পালিয়ে যায় বলেও জানা গেছে।ত্রিশাল থানার ভারপ্রাপ্ত কর্মকর্তা (ওসি) আজিজুর রহমান ঘটনার সত্যতা নিশ্চিত করে বলেন, প্রাথমিকভাবে ধারণা করা হচ্ছে ৭/৮ জনের একটি চক্র ডাকাতির উদ্দেশ্যেই বাজারে আসে। মূলত ব্যবসায়ী আব্দুল্লার ব্যাটারির দোকান চিনিয়ে না দেয়ার ডাকাত সদস্যরা এ ঘটনা ঘটিয়েছে। এ ঘটনায় মামলা দায়েরের প্রস্তুতি চলছে।রকিবুল হাসান রুবেল/এফএ/জেআইএম</body>
</article>
