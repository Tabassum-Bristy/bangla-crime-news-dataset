<article>
  <headline>
পালিয়ে গেলেন স্ত্রী, খুনি হলেন স্বামী
</headline>
  <url>https://www.jagonews24.com/country/news/517361</url>
  <published_at>
</published_at>
  <category>খুন</category>
  <body>বগুড়ায় ছুরিকাঘাতে ইমন হোসেন (২০) নামে এক যুবক খুন হয়েছেন। শহরতলীর পালশা এলাকায় মঙ্গলবার গভীর রাতে এ ঘটনা ঘটে।নিহত ইমন শহরদীঘি গ্রামের মৃত রানা মিয়ার ছেলে। স্থানীয় এরুলিয়ায় ময়দার মিলে শ্রমিক হিসেবে কর্মরত ছিলেন।স্থানীয়রা জানান, মঙ্গলবার বিকেলে সবুজ নামে এক যুবকের সঙ্গে বাড়ি থেকে পালিয়ে যান শহরের পালশা এলাকার বাসিন্দা খোকনের স্ত্রী লাকী বেগম। খোকনের অভিযোগ প্রতিবেশী আইয়ুবের বাড়িতে লাকী যাতায়াত করত এবং সেখান থেকেই ওই যুবকের সঙ্গে তার পরিচয় হয়। এই কারণে মঙ্গলবার সন্ধ্যায় আইয়ুব ও তার স্ত্রীকে মারপিট করেন খোকন।এরপর রাতে আইয়ুবের ছেলে ছালাম বাড়িতে ফিরে ঘটনা জানতে পেরে বন্ধু ইমন ও মুন্নাকে ফোন করে ডেকে আনেন। তারপর তিন বন্ধু মিলে খোকনের বাড়িতে গিয়ে তাকে ডাকাডাকি করেন। তাদের উপস্থিতি টের পেয়ে খোকন চাকু হাতে বের হন।এ সময় কেউ কিছু বুঝে ওঠার আগেই ইমনের বুকে ও পেটে ছুরিকাঘাত করে পালিয়ে যান খোকন। পরে ইমনকে বগুড়া শহীদ জিয়াউর রহমান মেডিকেল কলেজ হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।বগুড়া সদর থানার পরিদর্শক (তদন্ত) রেজাউল করিম খান বলেন, পুলিশ ঘটনা জানার পর থেকেই খোকনকে গ্রেফতার করতে বিভিন্ন স্থানে অভিযান শুরু করেছে। ময়নাতদন্তের জন্য নিহতের মরদেহ হাসপাতালের মর্গে রাখা হয়েছে।লিমন বাসার/এমএমজেড/জেআইএম</body>
</article>
