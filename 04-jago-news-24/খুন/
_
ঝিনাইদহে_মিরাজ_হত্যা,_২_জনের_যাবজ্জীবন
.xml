<article>
  <headline>
ঝিনাইদহে মিরাজ হত্যা, ২ জনের যাবজ্জীবন
</headline>
  <url>https://www.jagonews24.com/country/news/486970</url>
  <published_at>
</published_at>
  <category>খুন</category>
  <body>ঝিনাইদহের কোটচাঁদপুর উপজেলার ভোমরা ডাঙ্গা গ্রামের মাদরাসাছাত্র মিরাজ হোসেন হত্যা মামলায় ২ জনের যাবজ্জীবন কারাদণ্ড দিয়েছেন আদালত। এ মামলায় অপর ২ আসামিকে বেকসুর খালাস দেয়া হয়েছে।দণ্ডিতরা হলেন, বাগেরহাটের মোড়লগঞ্জ উপজেলার পুটিখালী গ্রামের মৃত কাছেম আলী শেখের ছেলে আতাহার আলী শেখ ওরফে আতিক হুজুর ও ঝিনাইদহের কোটচাঁদপুর উপজেলার ভোমরাডাঙা গ্রামের আনারুল ইসলামের ছেলে হাবিবুর রহমান।মঙ্গলবার দুপুরে ঝিনাইদহের অতিরিক্ত দায়রা জজ ১ম আদালতের বিচারক এম জি আযম এ দণ্ডাদেশ দেন।মামলার বিবরণের জানা যায়, ২০১৫ সালের ১৪ মার্চ কোটচাঁদপুর উপজেলার ভোমরাডাঙ্গা গ্রামের মোহর আলীর ছেলে মাদরাসাছাত্র মিরাজ হোসেন গ্রামের একটি মাদরাসায় ওয়াজ মাহফিল শুনতে যায়। পরদিন সকালে গ্রামের মাঠে ভুট্টা ক্ষেতে তার ক্ষত-বিক্ষত লাশ উদ্ধার করে পুলিশ।এ ঘটনায় নিহতের চাচা জিন্দার আলী বাদী হয়ে কোটচাঁদপুর থানায় একটি মামলা দায়ের করেন। পুলিশ ৪ জনকে আসামি করে আদালতে চার্জশিট দাখিল করে। দীর্ঘ বিচারিক প্রক্রিয়া শেষে মঙ্গলবার বিজ্ঞ আদালত আসামি আতাহার আলী ওরফে আতিক হুজুর ও হাবিবুর রহমানকে যাবজ্জীবন সশ্রম কারাদণ্ড ও ২০ হাজার টাকা করে জরিমানা করেন। অনাদায়ে আরও ২ বছরের সশ্রম কারাদণ্ডের আদেশ দেয়া হয়। মামলার অন্য দুই আসামি নাসির সরকার ও ইউসুফ আলীকে খালাস দেয়া হয়।আব্দুল্লাহ আল মাসুদ/এমএএস/জেআইএম</body>
</article>
