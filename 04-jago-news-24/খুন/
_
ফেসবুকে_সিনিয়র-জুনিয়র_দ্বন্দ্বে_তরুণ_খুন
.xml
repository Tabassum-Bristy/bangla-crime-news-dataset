<article>
  <headline>
ফেসবুকে সিনিয়র-জুনিয়র দ্বন্দ্বে তরুণ খুন
</headline>
  <url>https://www.jagonews24.com/national/news/352054</url>
  <published_at>
</published_at>
  <category>খুন</category>
  <body>রাজধানীর কদমতলীর রায়েরবাগে ফেসবুকে সিনিয়র জুনিয়র দ্বন্দ্বের জেরে ছুরিকাঘাতে শিপন (২০) নামে এক তরুণ নিহত হয়েছেন। শুক্রবার বিকেল ৫ টার দিকে এ ঘটনা ঘটে।ঘটনার সময় বন্ধুকে বাঁচাতে গিয়ে আহত হন মুন্না নামে এক কলেজ ছাত্র। পরে তাদের ঢাকা মেডিকেল কলেজ হাসপাতালে ভর্তি করা হলে চিকিৎসক শিপনকে মৃত ঘোষণা করেন।ঘটনায় আহত বন্ধু মুন্না জানান, স্থানীয় সজিব, আদনান, মিনহাজ রায়েরবাগ মুজাহিদ খানকা শরিফ বাউন্ডারির ভেতরে শিপনকে ডেকে নিয়ে ছুরিকাঘাত করে। বিষয়টি জানতে পেরে আমি বাঁচাতে গেলে ওরা আমাকেও ছুরিকাঘাত করে। পরে স্থানীয় বন্ধুরা আহতাবস্থায় আমাদের উদ্ধার করে বিকেল সাড়ে ৫ টায় ঢামেকে নিয়ে আসে। ৬টার দিকে ডাক্তার জানিয়েছে শিপন মারা গেছে।ছুরিকাঘাত করার কারণ সম্পর্কে মুন্না জানান, গত দুদিন আগে সিনিয়র-জুনিয়র নিয়ে ফেসবুক ম্যাসেঞ্জারে ওদের কয়েকজনের সঙ্গে ঝগড়া হয়। ওই ক্ষোভ থেকেই আজ ডেকে নিয়ে ছুরিকাঘাত করে শিপনকে হত্যা করল ওরা।ঢামেক পুলিশ ফাঁড়ির ইনচার্জ এসআই বাচ্চু মিয়া জানান, নিহত শিপনের মরদেহ ময়নাতদন্তের জন্য মর্গে পাঠানো হয়েছে।জেইউ/জেডএ/জেআইএম</body>
</article>
