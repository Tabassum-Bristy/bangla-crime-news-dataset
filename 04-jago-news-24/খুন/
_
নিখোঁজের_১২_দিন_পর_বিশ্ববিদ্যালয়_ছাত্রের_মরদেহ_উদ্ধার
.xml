<article>
  <headline>
নিখোঁজের ১২ দিন পর বিশ্ববিদ্যালয় ছাত্রের মরদেহ উদ্ধার
</headline>
  <url>https://www.jagonews24.com/country/news/502079</url>
  <published_at>
</published_at>
  <category>খুন</category>
  <body>গাজীপুরে নিখোঁজের ১২ দিন পর বিশ্ববিদ্যালয় ছাত্রের মরদেহ উদ্ধার করেছে পুলিশ। বৃহস্পতিবার সকালে গাজীপুর মহানগরীর গাছা থানাধীন কাথোরা এলাকার জাহাঙ্গীর আলম নামে এক ব্যক্তির বাড়ির সেপটিক ট্যাংক থেকে মরদেহটি উদ্ধার করা হয়। এ ঘটনায় হাসিবুল ইসলাম (২৪) নামে এক যুবককে আটক করেছে পুলিশ।গাছা থানার এসআই ফোরকান জানান, গত ১২ মে ঢাকার শেরেবাংলা থানা এলাকা থেকে মোটরসাইকেলে গাজীপুরের গাছা কাথোরায় নিজ বাড়িতে আসার পথে নিখোঁজ হন ইউরোপিয়ান অব বাংলাদেশ ইউনিভার্সিটির সিভিল বিভাগের ছাত্র ইসমাইল হোসেন জিসান (২৪)। পরে ১৩ মে গাছা থানায় সাধারণ ডায়েরি করেন তার বাবা সাব্বির হোসেন শহিদ। এর চারদিন পর ঢাকার শেরেবাংলা নগর থানায় আরেকটি সাধারণ ডায়েরি করা হয়।ঢাকার শেরেবাংলা থানার এসআই তোফাজ্জল হোসেন জানান, জিডির সূত্র ধরে তদন্তকালে প্রযুক্তি ব্যবহার করে জানতে পারেন এ ঘটনার সন্দেহভাজন আসামি হাসিবুল ইসলাম গাছা থানা এলাকায় অবস্থান করছে। সে মধ্য কামারজুরি বাজার এলাকায় খাবার হোটেলের ব্যবসা করে এবং ওই এলাকার জাহাঙ্গীর আলমের বাসায় ভাড়া থাকে। পরে গাছা থানার সহযোগিতা নিয়ে কাথোরা এলাকার জাহাঙ্গীর আলমের বাড়ি থেকে হাসিবুলকে আটক এবং তার কক্ষ থেকে নিখোঁজ জিসানের মোটরসাইকেল উদ্ধার করা হয়।পরে আটক হাসিবুলের স্বীকারোক্তি মতে ওই বাসার সেপটিক ট্যাংক থেকে জিসানের মরদেহ উদ্ধার করা হয়। এ ঘটনায় জড়িত অন্যদের গ্রেফতারে পুলিশ বিভিন্ন স্থানে অভিযান চালিয়ে যাচ্ছে।গাছা থানার ওসি মো. ইসমাইল হোসেন জানান, মরদেহ উদ্ধার করে ময়নাতদন্তের জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে।আমিনুল ইসলাম/এফএ/আরআইপি</body>
</article>
