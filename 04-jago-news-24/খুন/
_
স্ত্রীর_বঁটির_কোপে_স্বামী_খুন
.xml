<article>
  <headline>
স্ত্রীর বঁটির কোপে স্বামী খুন
</headline>
  <url>https://www.jagonews24.com/country/news/339943</url>
  <published_at>
</published_at>
  <category>খুন</category>
  <body>বগুড়ার দুপচাঁচিয়া উপজেলায় স্ত্রী খাদিজা বেগমের বঁটির কোপে স্বামী শহিদুল ইসলাম (৪৫) খুন হয়েছেন। নিহত শহিদুল উপজেলার গোবিন্দপুর ইউনিয়নের আলতাফনগরের কোঁচপুকুরিয়া গ্রামের মকবুল হোসেনের ছেলে।বুধবার সকালে নিজ বাড়িতে এ ঘটনা ঘটে। দুপচাঁচিয়া থানা পুলিশের ভারপ্রাপ্ত কর্মকর্তা (ওসি) আব্দুর রাজ্জাক ঘটনার সত্যতা নিশ্চিত করেছেন।থানা সূত্রে জানা যায়, উপজেলার কোঁচপুকুরিয়া গ্রামের শহিদুল ইসলামের সৌদি প্রবাসী স্ত্রী খাদিজা বেগম (৩৮) দুই সপ্তাহ আগে বাড়িতে আসেন। এর প্রায় এক মাস আগে তিনি বিদেশ থেকে স্বামীকে টাকা পাঠান।বুধবার ওই টাকার হিসাব স্বামী শহিদুলের কাছে চাইলে শহিদুল তা দিতে অপারগতা প্রকাশ করেন। এ নিয়ে স্বামী স্ত্রীর মধ্যে তর্কবিতর্কের একপর্যায়ে উত্তেজিত হয়ে স্ত্রী খাদিজা বেগম স্বামীকে বঁটি দিয়ে কোপ দেন।এতে শহিদুল গুরুতর আহত হলে পরিবারের লোকজন তাকে বগুড়া শহীদ জিয়াউর রহমান মেডিকেল কলেজে ভর্তি করে। সেখানেই চিকিৎসাধীন অবস্থায় শহিদুল মারা যায়। এ ঘটনায় নিহতের মা সাইজান বিবি বাদী হয়ে খাদিজা বেগমকে আসামি করে দুপচাঁচিয়া থানায় মামলা করেন।ওসি আব্দুর রাজ্জাক জানান, মামলার পরপরই অভিযান চালিয়ে নিহত শহিদুলের স্ত্রী খাদিজা বেগমকে গ্রেফতার করেছে পুলিশ। সেই সঙ্গে হত্যার কাজে ব্যবহৃত বঁটি উদ্ধার করা হয়েছে।এএম/আরআইপি</body>
</article>
