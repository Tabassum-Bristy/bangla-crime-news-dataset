<article>
  <headline>
সিলেটে প্রবাসীর বাড়িতে নারী কেয়ারটেকার খুন
</headline>
  <url>https://www.jagonews24.com/country/news/452963</url>
  <published_at>
</published_at>
  <category>খুন</category>
  <body>সিলেটের দক্ষিণ সুরমা উপজেলার মোগলাবাজারে এক যুক্তরাষ্ট্র প্রবাসীর বাড়িতে আছিয়া খাতুন (৩৫) নামে এক নারী কেয়ারটেকার খুন হয়েছেন। রোববার রাত ৮টার দিকে মোগলাবাজার ইউনিয়নের হরগরিপুর গ্রামের যুক্তরাষ্ট্র প্রবাসী আবু বক্করের বাড়িতে এ হত্যাকাণ্ডের ঘটনা ঘটে।নিহত আছিয়া খাতুন জৈন্তাপুর উপজেলার চিকনাগুল এলাকার আবদুল কাদিরের স্ত্রী।স্থানীয় সূত্রে জানা গেছে, ঘটনার রাতে ৪/৫ জন যুবক বাড়িটিতে ঢুকে ঘরের মালামাল তছনছ করে। এ সময় আছিয়া খাতুন তাদের বাধা দিলে তাকে মারধর ও শ্বাসরোধে হত্যা করে পালিয়ে যায় ওই যুবকরা। রাত সোয়া ১১টার দিকে পুলিশ মুখ বাঁধা অবস্থায় আছিয়া খাতুনের মরদেহ উদ্ধার করে।মোগলাবাজার থানা পুলিশের ভারপ্রাপ্ত কর্মকর্তা (ওসি) আব্দুল কাইয়ুম জানান, প্রায় তিন বছর ধরে স্বামী-সন্তান নিয়ে বাড়িটির কেয়ারটেকার হিসেবে সেখানে বসবাস করছিলেন আছিয়া খাতুন। বাড়ির লোকজন সপরিবারে যুক্তরাষ্ট্র থাকেন। রাত ৮টার দিকে কয়েকজন যুবক ঘরে ঢুকে তাকে হত্যা করে চলে যায়। খবর পেয়ে পুলিশ রাতেই ঘটনাস্থলে পৌঁছে মরদেহ উদ্ধার করে হাসপাতাল মর্গে পাঠায়।ওসি বলেন, প্রাথমিক সুরতহালে মনে হচ্ছে দুর্বৃত্তরা ওই নারীকে মারধরের পর হত্যা করে পালিয়ে গেছে। এ ঘটনায় এখনও কাউকে আটক করা যায়নি। পুলিশ অনুসন্ধান চালাচ্ছে।আরএআর/আরআইপি</body>
</article>
