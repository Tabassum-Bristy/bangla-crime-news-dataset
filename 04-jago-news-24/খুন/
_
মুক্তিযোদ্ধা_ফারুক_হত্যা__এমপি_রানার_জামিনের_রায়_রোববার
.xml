<article>
  <headline>
মুক্তিযোদ্ধা ফারুক হত্যা : এমপি রানার জামিনের রায় রোববার
</headline>
  <url>https://www.jagonews24.com/law-courts/news/375925</url>
  <published_at>
</published_at>
  <category>খুন</category>
  <body>মুক্তিযোদ্ধা ও আওয়ামী লীগ নেতা ফারুক আহমেদ হত্যা মামলায় সরকার দলীয় সংসদ সদস্য আমানুর রহমান খান রানার জামিনের বিষয়ে জারি করা রুলের ওপর শুনানি শেষ হয়েছে। রায়ের জন্য আগামী রোববার এই দিন ধার্য করেছেন হাইকোর্ট।বৃহস্পতিবার হাইকোর্টের বিচারপতি বোরহান উদ্দীন ও বিচারপতি মো. আশরাফুল কামালের সমন্বয়ে গঠিত বেঞ্চ এই দিন ঠিক করে আদেশ দেন। আদালতে আজ এমপি রানার পক্ষে শুনানি করেন আইনজীবী ব্যারিস্টার রোকনউদ্দিন মাহমুদ। সঙ্গে ছিলেন আইনজীবী নুরুল ইসলাম সুজন এমপি। অন্যদিকে রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল নজিবুর রহমান।রোকনউদ্দিন মাহমুদ সাংবাদিকদের জানান, এমপি আমানুর রহমান খান রানার জামিনের বিষয়ে জারি করা রুলের শুনানি শেষ হয়েছে। রায়ের জন্য আগামী রোববার দিন ধার্য করা হয়েছে। চলতি বছরের ১৩ এপ্রিল বিচারপতি মিফতাহ উদ্দিন চৌধুরী ও বিচারপতি এ এন এম বসির উল্লাহর হাইকোর্ট বেঞ্চ তাকে অন্তর্বর্তীকালীন জামিন দেন।এরপর রাষ্ট্রপক্ষের আবেদনে গত ১৮ এপ্রিল রানাকে হাইকোর্টের দেয়া জামিন ৮ মে পর্যন্ত স্থগিত করে রাষ্ট্রপক্ষের আবেদনটি পূর্ণাঙ্গ আপিল বেঞ্চে পাঠিয়ে একই দিন শুনানির দিন ধার্য করেন অবকাশকালীন চেম্বার বিচারপতি হাসান ফয়েজ সিদ্দিকীর আদালত। এর আগে ১৬ এপ্রিল তিনদিনের জন্য জামিন স্থগিত করে ১৮ এপ্রিল শুনানির দিন ধার্য করেছিলেন চেম্বার আদালত।পরে গত ৮ মে প্রধান বিচারপতি সুরেন্দ্র কুমার সিনহার নেতৃত্বে পূর্ণাঙ্গ আপিল বেঞ্চ আবেদনটির শুনানি চারমাসের জন্য মুলতবি ও ছয়মাসের মধ্যে এ মামলা নিষ্পত্তির নির্দেশ দেন। এরপর আপিল বিভাগে কয়েক দফা জামিন স্থগিত নিয়ে শুনানি মুলতবি করা হয়।গত ১৯ অক্টোবর দায়িত্বপ্রাপ্ত প্রধান বিচারপতির নেতৃত্বে আপিল বিভাগের বেঞ্চ জামিনের এই স্থগিতাদেশ চলমান রেখে চার সপ্তাহের মধ্যে রুল নিষ্পত্তির আদেশ দেন। আপিল বিভাগের আদেশের পর হাইকোর্টের জারি করা রুলের ওপর শুনানি শেষ করা হয়েছে আজ।এফএইচ/ওআর/জেআইএম</body>
</article>
