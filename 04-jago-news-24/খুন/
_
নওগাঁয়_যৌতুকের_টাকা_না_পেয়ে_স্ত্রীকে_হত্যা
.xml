<article>
  <headline>
নওগাঁয় যৌতুকের টাকা না পেয়ে স্ত্রীকে হত্যা
</headline>
  <url>https://www.jagonews24.com/country/news/437479</url>
  <published_at>
</published_at>
  <category>খুন</category>
  <body>নওগাঁর নিয়ামতপুরে দাবিকৃত যৌতুকের টাকা না পেয়ে স্ত্রী তুলতুলিকে (২৬) শ্বাসরোধে হত্যার অভিযোগ উঠেছে স্বামীর বিরুদ্ধে। বুধবার ভোররাতে উপজেলার চকগোপাল গ্রামে এ ঘটনা ঘটে। ঘটনার পর থেকে স্বামী মামুনুর রশিদ (৩২) ও তার পরিবার পলাতক রয়েছে।স্থানীয় সূত্রে জানা যায়, এক বছর আগে একই গ্রামের আনিকুলের মেয়ে তুলতুলির সঙ্গে মামুনুর রশিদের বিয়ে হয়। বিয়ের কিছুদিন পর থেকে স্বামীর পরিবারের লোকজন যৌতুকের জন্য চাপ দিতে থাকে তুলতুলিকে। এনিয়ে বিভিন্ন সময় তুলতুলিকে নির্যাতনও করা হয়েছে। কিছুদিন আগে তুলতুলির বাবার বাড়ি থেকে একটি গরু জোর করে মামুন বাড়িতে নিয়ে এসে আটকে রেখেছিল। এ নিয়ে পারিবারিক দ্বন্দ্ব চলে আসছিল।এরই ধারাবাহিকতায় বুধবার ভোররাতে তুলতুলিকে শ্বাসরোধ করে হত্যার পর মামুন বাড়ি থেকে পালিয়ে যায়। এরপর পরিবারের অন্য সদস্যরাও বাড়ি থেকে পালিয়ে যায়। সকালে প্রতিবেশীরা বাড়িতে কাউকে না পেয়ে তুলতুলিকে ডাকাডাকি করে। কোনো সাড়া পেয়ে তারা ঘরে ঢুকে তুলতুলিকে মেঝেতে পড়ে থাকতে দেখে পুলিশে খবর দেয়। পুলিশ এসে মরদেহ উদ্ধার করে থানায় নিয়ে যায়।নিয়ামতপুর থানা পুলিশের ভারপ্রাপ্ত কর্মকর্তা (ওসি) তরিকুল ইসলাম বলেন, মরদেহটি উদ্ধার করে ময়নাতদন্তের জন্য নওগাঁ সদর হাসপাতাল মর্গে পাঠানো হয়েছে। এ ঘটনায় মামলার প্রস্তুতি চলছে।আব্বাস আলী/আরএআর/জেআইএম</body>
</article>
