<article>
  <headline>
বাড়ি ফেরার পথে ব্যবসায়ীকে কুপিয়ে হত্যা
</headline>
  <url>https://www.jagonews24.com/country/news/490383</url>
  <published_at>
</published_at>
  <category>খুন</category>
  <body>কুষ্টিয়া সদর উপজেলার কাপড় ব্যবসায়ী ওমর শেখকে (৫৭) কুপিয়ে হত্যা করেছে সন্ত্রাসীরা। বৃহস্পতিবার রাত ১১টার দিকে ভাদালিয়া বাজার থেকে বাড়ি ফেরার পথে এ ঘটনা ঘটে।ময়নাতদন্তের জন্য পুলিশ মরদেহ উদ্ধার করে কুষ্টিয়া জেনারেল হাতপাতাল মর্গে পাঠিয়েছে।জানা যায়, জিয়ারখী ইউনিয়নের বেলঘরিয়া গ্রামের মৃত আফসার শেখের ছেলে ওমর শেখ (৫৭) ভাদালিয়া বাজারে কাপড়েরর ব্যবসা করতেন। বৃহস্পতিবার রাত আনুমানিক ১১টার সময় ব্যবসা প্রতিষ্ঠান বন্ধ করে বাড়ি যাওয়ার পথে বেলঘরিয়া ব্রিজ নামক স্থানে ৪-৫ জন অস্ত্রধারী সন্ত্রাসী তাকে পাশের ভুট্টা ক্ষেতে নিয়ে এলোপাতাড়ি কোপাতে থাকে। এ সময় ওমর শেখের চিৎকারে পথচারীরা ছুটে গেলে সন্ত্রাসীরা পালিয়ে যায়।স্থানীয়রা তাৎক্ষণিকভাবে আহত ওমর শেখকে উদ্ধার করে কুষ্টিয়া জেনারেল হাসপাতালে পাঠান। হাসপাতালে চিকিৎসাধীন অবস্থায় রাত ১২টার দিকে তার মৃত্যু হয়।এলাকাবাসী সূত্রে জানা যায়, আলামপুর ইউনিয়নের স্বস্তিপুর গ্রামের তোতার ছেলের মজিদ মৃত ওমর শেখের জামাই। মজিদের সঙ্গে তার প্রতিবেশী মনজেরের দীর্ঘদিন ধরে বিরোধ চলে আসছে। গত কয়েকদিন আগে জমির সীমানা নির্ধারণের জন্য মাপামাপি হয়। সেখানে নেতৃত্ব দেন ওমর শেখ। এরই জের ধরে এই ঘটনা ঘটতে পারে।কুষ্টিয়া মডেল থানা পুলিশের ওসি নাসির উদ্দিন বলেন, এখনো ঘটনাস্থলে রয়েছি। কী কারণে এই হত্যাকাণ্ড ঘটেছে তা উদঘাটনের চেষ্টা চলছে।আল-মামুন সাগর/এফএ/এমএস</body>
</article>
