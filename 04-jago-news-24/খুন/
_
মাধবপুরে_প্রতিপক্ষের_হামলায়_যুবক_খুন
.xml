<article>
  <headline>
মাধবপুরে প্রতিপক্ষের হামলায় যুবক খুন
</headline>
  <url>https://www.jagonews24.com/country/news/421498</url>
  <published_at>
</published_at>
  <category>খুন</category>
  <body>হবিগঞ্জের মাধবপুরে মসজিদে শিরনি বিতরণকে কেন্দ্র করে প্রতিপক্ষের হামলায় হেলাল মিয়া (৩৫) নামে এক ব্যক্তি মারা গেছেন। শনিবার দিনগত রাত সাড়ে ১১টার দিকে উপজেলার বাঘাসুরা ইউনিয়নের লক্ষ্মীপুর গ্রামে এ ঘটনা ঘটে। হেলাল মিয়া ওই গ্রামের মৃত ছনাই মিয়ার ছেলে।নিহতের ভাই ফয়সল মিয়া জানান, পবিত্র শবে মেরাজ উপলক্ষে স্থানীয় নূরে মদিনা জামে মসজিদে মিলাদের শিরনি বিতরণকে কেন্দ্র করে ওই গ্রামের আলকাছ মিয়ার সাথে হেলালের কথা কাটাকাটি হয়। এক পর্যায়ে মসজিদ থেকে বের হলে প্রতিপক্ষের লোকজন হেলালের ওপর হামলা করে। এ সময় তাদের আঘাতে হেলাল আহত হন। পরে স্থানীয়রা হেলালকে উদ্ধার করে রাত ১টায় হবিগঞ্জ আধুনিক জেলা সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।হবিগঞ্জ সদর হাসপাতালের মেডিকেল অফিসার ডা. মিঠুন রায় জানান, হাসপাতালে নিয়ে আসার আগেই তিনি মারা গেছেন। বুকে একটি আঘাতের চিহ্ন রয়েছে। তবে ময়নাতদন্ত শেষে বিস্তারিত জানা যাবে।সৈয়দ এখলাছুর রহমান খোকন/আরএস/এমএস</body>
</article>
