<article>
  <headline>
স্বামীর পরকীয়ায় বাধা, স্ত্রীকে শ্বাসরোধে হত্যা
</headline>
  <url>https://www.jagonews24.com/country/news/493565</url>
  <published_at>
</published_at>
  <category>খুন</category>
  <body>স্বামীর পরকীয়ায় বাধা দেয়ায় শাহাজাদী বেগম নামে (৩৮) এক স্ত্রীকে শ্বাসরোধ করে হত্যার অভিযোগ উঠেছে। এ ঘটনায় স্বামী মজিবর রহমান (৪৮) ও ভাসুর আব্দুল জলিলকে (৫৫) আটক করেছে পুলিশ।শনিবার দুপুরে রংপুর নগরীর রামপুর পার্বতীপুর এলাকা থেকে নিহতের মরদেহ উদ্ধার করে ময়নাতদন্তের জন্য রংপুর মেডিকেল কলেজ হাসপাতালের মর্গে পাঠিয়েছে পুলিশ।পুলিশ ও স্থানীয় এলাকাবাসী সূত্রে জানা গেছে, দুই সন্তানের জনক মজিবর রহমান পরকীয়ায় লিপ্ত থাকায় এ নিয়ে স্ত্রী শাহাজাদীর সঙ্গে প্রায়ই ঝগড়া হতো। এ নিয়ে উভয়ের মধ্যে কলহ সৃষ্টি হয়।এরই জের ধরে শনিবার মধ্যরাতে স্বামী-স্ত্রীর মধ্যে ঝগড়া হয়। পুলিশের ধারণা ওই ঝগড়ার পরই শাহাজাদীকে মারধর করে বালিশ চাপা দিয়ে শ্বাসরোধে হত্যা করা হয়েছে।তবে মজিবরের পরিবারের দাবি, শাহাজাদী দীর্ঘদিন ধরে হৃদরোগে ভুগছিলেন। তাকে হত্যা করা হয়নি। তার স্বাভাবিক মৃত্যুই হয়েছে।এদিকে শাহাজাদী হত্যার বিচার দাবি করে তার ভাই মনির হোসেন বলেন, মজিবরকে পরকীয়াতে বাধা দেয়ায় আমার বোনকে শ্বাসরোধে হত্যা করেছে।এ ব্যাপারে রংপুর মেট্রোপলিটন কোতোয়ালি থানা পুলিশের ভারপ্রাপ্ত কর্মকর্তা (ওসি) রেজাউল ইসলাম বলেন, পরকীয়ার জের ধরে স্বামী-স্ত্রীর মধ্যে বিরোধ ছিল বলে আমরা জানতে পেরেছি। নিহতের মরদেহ উদ্ধার করে মর্গে পাঠানো হয়েছে। এ ঘটনায় জিজ্ঞাসাবাদের জন্য নিহতের স্বামী মজিবর ও ভাসুরকে আটক করা হয়েছে।জিতু কবির/এএম/এমএস</body>
</article>
