<article>
  <headline>
মোবাইলে ডেকে নিয়ে কলেজ ছাত্রকে হত্যা
</headline>
  <url>https://www.jagonews24.com/country/news/461775</url>
  <published_at>
</published_at>
  <category>খুন</category>
  <body>পাবনায় মোবাইলে ডেকে নিয়ে আহমেদ মিশকাত মিশু (২৪) নামে এক কলেজ ছাত্রকে ছুরিকাঘাতে হত্যা করেছে দুর্বৃত্তরা। এ ঘটনায় জীম (২৩) নামে একজনকে আটক করেছে পুলিশ।মঙ্গলবার রাত ১০টার দিকে এ ঘটনা ঘটে। নিহত মিশু পাবনা পৌর শহরের শিবরামপুর মহল্লার বাসিন্দা ও পাবনা কলেজের সহকারী অধ্যাপক গোলাম মোস্তফার ছেলে। মিশু পাবনা সরকারি এডওয়ার্ড কলেজের রসায়ন বিভাগের ছাত্র ছিলেন। ময়নাতদন্তের জন্য মরদেহ পাবনা জেনারেল হাসপাতাল মর্গে রাখা হয়েছে।পারিবারিক সূত্র জানায়, মঙ্গলবার রাত ৯টার দিকে পাবনা শহরের রাধানগর এলাকায় প্রাইভেট পড়াতে যান মিশকাত মিশু। এ সময় তাকে মোবাইল ফোনে পাবনা সরকারি এডওয়ার্ড কলেজের ভিতরে ডেকে নিয়ে যায় দুর্বৃত্তরা। পরে মিশকাতকে এলোপথাড়ি ছুরিকাঘাত করে পালিয়ে যায় তারা। গুরুতর আহত অবস্থায় উদ্ধার করে পাবনা জেনারেল হাসপাতালে ভর্তি করার পর চিকিৎসাধীন অবস্থায় মারা যায় মিশু।পাবনার অতিরিক্ত পুলিশ সুপার গৌতম কুমার বিশ্বাস জানান, ঘটনার পর রাতেই অভিযান চালিয়ে হত্যায় জড়িত সন্দেহে জীম (২৩) নামের একজনকে আটক করা হয়েছে। তবে হত্যার কারণ জানা যায়নি।নিহতের মাথা ও পিঠে একাধিক ছুরিকাঘাত করা হয়েছে। পূর্ব শত্রুতার জেরে তাকে হত্যা করা হয়েছে বলে প্রাথমিকভাবে ধারণা করছে পুলিশ।একে জামান/এফএ/পিআর</body>
</article>
