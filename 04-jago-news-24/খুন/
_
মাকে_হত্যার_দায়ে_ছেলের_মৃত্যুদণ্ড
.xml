<article>
  <headline>
মাকে হত্যার দায়ে ছেলের মৃত্যুদণ্ড
</headline>
  <url>https://www.jagonews24.com/country/news/479127</url>
  <published_at>
</published_at>
  <category>খুন</category>
  <body>বগুড়ায় মাকে ধারালো অস্ত্র দিয়ে হত্যার দায়ে ছেলের মৃত্যুদণ্ডাদেশ বহাল রেখেছেন বগুড়ার একটি আদালত। রোববার দুপুরে বগুড়া জেলা ও দায়রা জজ আদলত-৩ এর বিচারক গোলাম ফারুক রায় ঘোষণা করেন।মামলা সূত্রে জানা গেছে, বগুড়ার কাহালু উপজেলার কাজীপাড়ার আব্দুর রহমান বাচ্চুর ছেলে রায়হান আলী (৩৫) দীর্ঘদিন যাবৎ অন্যত্র বিয়ে করে শ্বশুর বাড়িতে অবস্থান করছিল। গত ২০০৯ সালের ২৭ জুলাই সকাল সোয়া ৮টায় নিজ বাড়িতে এসে মা রওশন আরার কাছে জমি দাবি করে। এ নিয়ে কথাকাটাকাটির এক পর্যায়ে রায়হান তার মাকে মারপিটসহ ধারালো অস্ত্র দিয়ে বুকে ও পিঠে আঘাত করে। এসময় আশেপাশের লোকজন এগিয়ে এলে তাদেরকেও মারপিট করে। পরে মূমুর্ষূ অবস্থায় হাসপাতালে নেয়ার পথে মারা যান রওশন আরা।ওই ঘটনায় সেদিনই বোন রাবেয়া বাদী হয়ে রায়হানকে একমাত্র আসামি করে কাহালু থানায় হত্যা মামলা দায়ের করেন। পরে ২০০৯ সালের ২৮ আগস্ট কাহালু থানা পুলিশের এসআই শরিফুল ইসলাম আসামি রায়হানকে অভিযুক্ত করে আদালতে চার্জশিট দাখিল করেন। ওই মামলায় ২০১০ সালের ২১ অক্টোবর আসামির বিরুদ্ধে মৃত্যুদণ্ডের আদেশ দেন বগুড়ার অতিরিক্ত জেলা ও দায়রা জজ আদালত-৩। ওই রায়ের বিরুদ্ধে আসামি উচ্চ আদালতে ২০১০ সালে আপিল করলে আদালত পুনঃবিচারের জন্য ২০১৮ সালের ২২ ফেব্রুয়ারি বগুড়ার একই আদালতে পাঠান।বগুড়া জেলা ও দায়রা জজ আদলত-৩ এর অতিরিক্ত পাবলিক প্রসিকিউটর পদ্ম কুমার দেব জানান, সাক্ষ্য প্রমাণের পর বিচারক গোলাম ফারুক আসামি রায়হানকে মৃত্যুদণ্ডাদেশ প্রদান করেন। রায় ঘোষণাকালে আসামি আদালতে উপস্থিত ছিলেন।লিমন বাসার/এমএএস/জেআইএম</body>
</article>
