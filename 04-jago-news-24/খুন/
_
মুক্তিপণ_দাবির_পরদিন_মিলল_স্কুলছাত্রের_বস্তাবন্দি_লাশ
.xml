<article>
  <headline>
মুক্তিপণ দাবির পরদিন মিলল স্কুলছাত্রের বস্তাবন্দি লাশ
</headline>
  <url>https://www.jagonews24.com/country/news/496567</url>
  <published_at>
</published_at>
  <category>খুন</category>
  <body>বরিশালের বাবুগঞ্জ উপজেলার রমজানকাঠী সংলগ্ন সন্ধ্যা নদী থেকে নয়ন হাওলাদার (১৫) নামে দশম শ্রেণির এক ছাত্রের বস্তাবন্দি মরদেহ উদ্ধার করেছে পুলিশ। রোববার সকাল ১০টার দিকে পুলিশ মরদেহ উদ্ধার করে ময়নাতদন্তের জন্য বরিশাল শের-ই-বাংলা মেডিকেল কলেজ হাসপাতাল মর্গে পাঠিয়েছে। এ ঘটনায় জিজ্ঞাসাবাদের জন্য দুই কিশোরকে আটক করেছে পুলিশ।নিহতের মাথা ও গলাসহ শরীরের বিভিন্ন স্থানে ধারালো অস্ত্রের আঘাতের চিহ্ন রয়েছে। হত্যার পর মরদেহ গুম করতে বস্তায় ইট ঢুকিয়ে নয়নকে নদীতে ফেলে দেয় দুর্বৃত্তরা। কিন্তু স্থানীয়রা বস্তাটি দেখে পুলিশে খবর দেয়।নয়ন পার্শ্ববর্তী উজিরপুর উপজেলার বামরাইল এবি মাধ্যমিক বিদ্যালয়ের ১০ম শ্রেণির ছাত্র এবং একই উপজেলার ভরসাকাঠী এলাকার সোবাহান হাওলাদারের ছেলে। তার বাবা-মা দুজনই চট্টগ্রামে গার্মেন্টে চাকরি করেন।আটক কিশোররা হলো- ভরসাকাঠী এলাকার ওসমান হাওলাদারের দুই ছেলে আশিক (১৭) ও আতিক (১৫)।নয়নের স্বজনরা জানান, শনিবার বিকেলে দাদার সঙ্গে কৃষি জমিতে কাজ করার সময় নয়নকে ডেকে নেয় অজ্ঞাত কয়েকজন কিশোর। এরপর থেকে তার বাবার মুঠোফোনে কল দিয়ে নয়নের মুক্তির জন্য ২০ লাখ টাকা দাবি করে অজ্ঞাত দুর্বৃত্তরা। মুক্তিপণ না পেয়ে রাতের যে কোনো সময় দুর্বৃত্তরা রমজানকাঠী স্কুল সংলগ্ন একটি পাটক্ষেতে নিয়ে নয়নকে কুপিয়ে এবং গলাকেটে হত্যা করে। পরে মরদেহ বস্তায় ভরে সন্ধ্যা নদীতে ফেলে দেয়।বাবুগঞ্জ থানা পুলিশের ওসি দিবাকর চন্দ্র দাস জানান, মেয়েঘটিত বা ক্রিকেট খেলা নিয়ে দ্বন্দ্বে এ হত্যাকাণ্ড ঘটে থাকতে পারে। এ ঘটনায় দুই কিশোরকে আটক করে জিজ্ঞাসাবাদ চলছে। পাশাপাশি মুক্তিপণ দাবির বিষয়টি খতিয়ে দেখা হচ্ছে। সাইফ আমীন/এফএ/আরআইপি</body>
</article>
