<article>
  <headline>
বগুড়ায় পায়ুপথে বাতাস ঢুকিয়ে শ্রমিককে হত্যা
</headline>
  <url>https://www.jagonews24.com/country/news/348193</url>
  <published_at>
</published_at>
  <category>খুন</category>
  <body>বগুড়ার কাহালু উপজেলায় একটি সিরামিক কারখানায় কর্মরত রাসেল (২০) নামে এক যুবককে পায়ুপথে বাতাস ঢুকিয়ে হত্যা করা হয়েছে। শুক্রবার সকালে এ ঘটনা ঘটে।কারখানা কর্তৃপক্ষ ও পুলিশের দাবি, ওই কারখানায় রুবেলের সহকর্মীরাই নিজেদের মধ্যে তামাশার ছলে এ ঘটনা ঘটিয়েছে। ঘটনায় জড়িত থাকার অভিযোগে রুবেল (২২) নামে এক শ্রমিককে আটক করেছে পুলিশ।নিহত রুবেল কাহালু উপজেলার বীরকেদার গ্রামের আব্দুল হান্নানের ছেলে। আটক রুবেল কাহালু উপজেলার কালাই নওদাপাড়ার জাহাঙ্গীর হোসেনের ছেলে।এবিসি টাইলস নামের ওই সিরামিক কারখানার সুপারভাইজার আশিকুর রহমান জানান, রাসেলসহ অন্তত ১৫জন কর্মচারী নৈশকালীন কাজে নিয়োজিত ছিল। বৃহস্পতিবার রাতের কাজ শেষে শুক্রবার সকালে রাসেল ও তার সহযোগী রুবেল হাওয়া দিয়ে কারখানার মেঝে পরিষ্কার করছিল। এ সময় তারা একে অন্যের দিকে হাওয়া দিয়ে তামাশায় মেতে ওঠে। এরই এক পর্যায়ে রুবেল গিয়ে রাসেলকে মেঝেতে ফেলে তার পায়ুপথে বাতাস ঢুকিয়ে দেয়। ওই ঘটনায় রাসেল মারাত্মক অসুস্থ হয়ে পড়লে কারখানার অন্যান্য কর্মচারীরা তাকে বগুড়া শহীদ জিয়াউর রহমান মেডিকেল কলেজ (শজিমেক) হাসপাতালে ভর্তি করে। সেখানে চিকিৎসকরা দীর্ঘসময় চেষ্টা চালিয়েও রাসেলকে বাঁচাতে ব্যর্থ হন।শজিমেক হাসপাতালের উপ-পরিচালক ডা. নির্মলেন্দু চৌধুরী জানান, শরীরের ভেতেরে অতিরিক্ত বায়ু প্রবাহের ফলে রাসেলের পাকস্থলীসহ অন্যান্য অঙ্গ-প্রতঙ্গের টিস্যু ছিড়ে গিয়ে অকেজো হয়ে পড়ে। সকালে তাকে নিয়ে আসার পর আইসিইউতে ভর্তি করা হয়েছিল এবং কৃত্তিম শ্বাস-প্রশ্বাস দিয়ে রাখা হয়েছিল। বিকেল ৩টায় অতিরিক্ত ইন্টারনাল রক্তপাতে সে মারা যায়।বগুড়া শজিমেক হাসপাতালের সার্জারি বিভাগের প্রধান ডা: আব্দুল মোত্তালেবও বিষয়টি নিশ্চিত করেছেন।কাহালুর বীরকেদার গ্রামের নিহত রাসেলের দিনমজুর বাবা আব্দুল হান্নান জানান, তারা গরীব মানুষ। কোনো মতে সংসার চলে বাবা-ছেলের আয় করা অর্থে। এখন তার যুবক ছেলেকে হত্যা করা হলো। কি করে তাদের সংসার চলবে। তিনি ছেলে হত্যার বিচার দাবি করেন।কাহালু থানা পুলিশের ভারপ্রাপ্ত কর্মকর্তা (ওসি) নূরে আলম সিদ্দিকী বলেন, এ ঘটনায় জড়িত থাকার অভিযোগে রুবেল নামে এক যুবককে আটক করা হয়েছে। নিহত রাসেলের মরদেহ ময়নাতদন্তের জন্য শজিমেক হাসপাতাল মর্গে রাখা হয়েছে। তার পরিবার এই ঘটনায় পরে থানায় মামলা দায়ের করবে বলে পুলিশকে জানিয়েছে।আরএআর/আইআই</body>
</article>
