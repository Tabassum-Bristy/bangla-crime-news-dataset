<article>
  <headline>
মাজারে প্রেমিকার ইজ্জত বাঁচাতে গিয়ে প্রেমিক ‘খুনি’
</headline>
  <url>https://www.jagonews24.com/country/news/426918</url>
  <published_at>
</published_at>
  <category>খুন</category>
  <body>চট্টগ্রামে মাজারে বখাটেদের হাত থেকে প্রেমিকার সম্ভ্রম বাঁচাতে প্রেমিকের ছুরিকাঘাতে কাশেম নামে এক বখাটে যুবক খুন হয়েছেন। এ ঘটনায় শারমিন আকতার নামে এক তরুণীকে আটক করে জিজ্ঞাসাবাদ করছে পুলিশ ।নিহত কাশেম (২৫) চট্টগ্রামের বাঁশখালী উপজেলার জলদি এলাকার আবদুর সবুরের ছেলে। তিনি নগরীর একটি মোটর ওয়ার্কশপে কাজ করতেন।শুক্রবার রাতে নগরীর বায়েজিদ বোস্তামি মাজারের সামনে এ ঘটনা ঘটে। এ ঘটনায় নিহতের বাবা আবদুস সবুর বাদী হয়ে বায়েজিদ বোস্তামি থানায় মামলা করেছেন।পুলিশ জানায়, শুক্রবার সন্ধ্যায় বায়েজিদ বোস্তামি মাজারে যান এক প্রেমিক যুগল। বের হওয়ার সময় কয়েক বখাটে তাদের যৌন হয়রানি করে। এ নিয়ে কথাকাটাকাটি হয়।একপর্যায়ে বখাটেরা তাদের পূর্বপরিচিত কাশেমকে টেলিফোনে ডেকে আনে। কাশেম একটি ছুরি নিয়ে আসে। তখন ধস্তাধস্তির একপর্যায়ে ওই নারীর সঙ্গে থাকা যুবকটি কাশেমের কাছ থেকে ছুরি কেড়ে নেয়। ছুরি দিয়ে কাশেমকে আঘাত করে পালিয়ে যায়।গুরুতর আহত কাশেমকে স্থানীয়রা উদ্ধার করে চট্টগ্রাম মেডিকেল কলেজ হাসপাতালে নেয়। সেখানে কর্তব্যরত চিকিৎসক তাকে মৃত ঘোষণা করেন।বিষয়টি নিশ্চিত করে বায়েজিদ বোস্তামি থানা পুলিশের ওসি আবুল কালাম আজাদ বলেন, মোবাইল ফোনের সূত্র ধরে পলাতক যুবকের প্রেমিকাকে আটক করে জিজ্ঞাসাবাদ করা হচ্ছে। শারমিন নামের ওই তরণী একটি পোশাক কারখানায় কর্মরত আছেন। ঘটনায় জড়িত যুবককে গ্রেফতারের চেষ্টা চলছে বলেও জানান ওসি।এএম/জেআইএম</body>
</article>
