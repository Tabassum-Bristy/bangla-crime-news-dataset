<article>
  <headline>
যশোরে সন্ত্রাসীদের ছুরিকাঘাতে যুবক খুন
</headline>
  <url>https://www.jagonews24.com/country/news/417449</url>
  <published_at>
</published_at>
  <category>খুন</category>
  <body>যশোরে সন্ত্রাসীদের ছুরিকাঘাতে আহত লিটন হোসেনের (২৬) মৃত্যু হয়েছে। সোমবার ভোরে খুলনা মেডিকেল কলেজ হাসপাতালে নেয়ার পথে তার মৃত্যু হয়।গতকাল রোববার রাত ৮টার দিকে শহরতলী শেখহাটি জামরুলতলা এলাকায় লিটন ছুরিকাহত হন। তিনি ওই এলাকার আমিনুর রহমানের ছেলে।নিহতের স্বজনরা জানান, জামরুলতলা এলাকার আল-আমিনের ছেলে সুমনের সঙ্গে লিটনের পূর্ববিরোধ ছিল। এর জের ধরে সুমন ইতোপূর্বে হত্যার হুমকিও দিয়েছে।রোববার রাতে লিটন বাড়ি থেকে বের হয়ে জামরুলতলা বাজারে যায়। এ সময় সুমন তার ওপর হামলা চালায়। উপর্যুপরি ছুরিকাঘাতে লিটন গুরুতর আহত হয়। লিটনের চিৎকারে স্থানীয়রা ছুটে এসে তাকে উদ্ধার করে যশোর ২৫০ শয্যা নিয়ে যায়। সেখানে তার অবস্থার অবনতি হলে তাকে খুলনায় রেফার্ড করেন চিকিৎসকরা। ভোরে খুলনায় নেয়ার পথে তার মৃত্যু হয়।যশোর জেলা আওয়ামী লীগের নির্বাহী সদস্য কাজী আলমগীর হোসেন সাংবাকিদের জানান, একই এলাকার আল আমিনের ছেলে সুমনসহ কয়েকজনের সন্ত্রাসী গ্রুপ আছে। তারা এলাকায় চাঁদাবাজি, মাদক বিক্রিসহ বিভিন্ন অপকর্ম করে বেড়ায়। ওই চক্রটি নিয়ন্ত্রণ করে সুমন। লিটন এর প্রতিবাদ করায় সুমনের সঙ্গে বিরোধ সৃষ্টি হয়। এ নিয়ে সুমন একাধিকবার তাকে হত্যার হুমকিও দিয়েছে। এর আগে সুমন লিটনের মোটরসাইকেল পুড়িয়ে দিয়ে ল্যাপটপও কেড়ে নিয়েছিল।যশোর কোতোয়ালি থানা পুলিশের পরিদর্শক শামসুদ্দোহা জানান, লিটন হত্যাকাণ্ডে জড়িতদের পুলিশ চিহ্নিত করেছে। আসামিদের গ্রেফতারে অভিযান শুরু হয়েছে।মিলন রহমান/এএম/পিআর</body>
</article>
