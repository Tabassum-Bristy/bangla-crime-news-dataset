<article>
  <headline>
বিয়ের ৪ মাসেই লাশ হলেন মিলি
</headline>
  <url>https://www.jagonews24.com/country/news/463798</url>
  <published_at>
</published_at>
  <category>খুন</category>
  <body>গাজীপুরে মিলি আক্তার নামে এক নববধূর ঝুলন্ত মরদেহ উদ্ধার করেছে পুলিশ। শনিবার ভোর সাড়ে ৪টার দিকে গাজীপুর সিটি কর্পোরেশনের কুনিয়াপাচর এলাকার একটি ভাড়া বাসা থেকে মরদেহটি উদ্ধার করা হয়।গাজীপুর মহানগরীর গাছা থানা পুলিশের ভারপ্রাপ্ত কর্মকর্তা (ওসি) মো. ইসমাইল হোসেন জানান, কুষ্টিয়ার কান্তিনগরের বলদা এলাকার মো. রাজ্জাক মন্ডলের ছেলে উজ্জল মন্ডল প্রেমের সম্পর্ক করে চার মাস আগে সাভারের চা-দোকানি আনোয়ার হোসেনের মেয়ে মিলি আক্তারকে বিয়ে করেন। তারা দুই মাস আগে গাজীপুর সিটি কর্পোরেশনের কুনিয়াপাচর এলাকার একটি ভাড়া বাসায় ওঠেন।উজ্জল স্থানীয় একটি পোশাক কারখানায় চাকরি নেন। শুক্রবার রাতে পার্শ্ববর্তী ভাড়াটিয়ারা ঘরের সিলিং ফ্যানের সঙ্গে মিলির ঝুলন্ত মরদেহ দেখতে পেয়ে উজ্জলকে আটক রেখে থানায় খবর দেয়। পরে শনিবার ভোর সাড়ে ৪টার দিকে পুলিশ ঘটনাস্থলে উপস্থিত হয়ে ঝুলন্ত অবস্থায় মিলির মরদেহ উদ্ধার করে এবং উজ্জলকে আটক করে থানায় নিয়ে আসে। এ ঘটনায় থানায় মামলা হয়েছে বলেও ওসি জানান।নিহত মিলি আক্তারের পরিবারের অভিযোগ, বিয়ের পর থেকেই উজ্জল মিলিকে শারীরিক ও মানসিকভাবে নির্যাতন করতো।আমিনুল ইসলাম/আরএআর/জেআইএম</body>
</article>
