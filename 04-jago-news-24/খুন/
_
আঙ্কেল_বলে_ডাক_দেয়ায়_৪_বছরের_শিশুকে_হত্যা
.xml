<article>
  <headline>
আঙ্কেল বলে ডাক দেয়ায় ৪ বছরের শিশুকে হত্যা
</headline>
  <url>https://www.jagonews24.com/country/news/345724</url>
  <published_at>
</published_at>
  <category>খুন</category>
  <body>বরিশাল নগরীর পশ্চিম কাউনিয়া দারোগা বাড়ি এলাকায় ইট দিয়ে থেতলে হাসি নামে চার বছরের এক শিশুকে হত্যা করা হয়েছে। এ ঘটনায় ঘাতক মাদকাসক্ত রাজাকে পুলিশ গ্রেফতার করেছে। রোববার দুপুর সাড়ে ৩টার দিকে শের-ই-বাংলা মেডিকেল কলেজ হাসপাতালে চিকিৎসাধীন অবস্থায় হাসির মৃত্যু হয়।নিহত হাসি পশ্চিম কাউনিয়া দারোগা বাড়ি এলাকার ইব্রাহীম সিকদারের মেয়ে।হাসির স্বজনরা জানান, মাদকাসক্ত রাজা ওই এলাকার স্থায়ী বাসিন্দা। আর হাসির পরিবার সেখানে ভাড়া থাকে। সকালে হাসি প্রতিবেশী রাজার বাসায় যায়। রাজার কাছে গিয়ে আঙ্কেল বলে ডাকাডাকি করে। এতে বিরক্ত হয়ে রাজা এক পর্যায়ে হাসিকে থাপ্পড় মারলে সে সড়কে লুটিয়ে পড়ে। সেখান থেকে হাসিকে তুলে আছাড় মারে রাজা। এক পর্যায়ে ইট দিয়ে হাসির মাথায় একের পর এক আঘাত করে ফেলে রাখে।এসময় হাসির চিৎকার শুনে তার দাদি ও ফুফু তাকে উদ্ধার করে শেরেবাংলা মেডিকেল কলেজ হাসপাতালে নিয়ে ভর্তি করেন। হাসপাতালে নেয়ার পর হাসিকে আইসিইউতে পাঠানো হলে দুপুরে সেখানে চিকিৎসাধীন অবস্থায় মৃত্যু হয়।কাউনিয়া থানা পুলিশের অফিসার ইনচার্জ (ওসি) মো. নুরুল ইসলাম জানিয়েছেন, হাসির মৃত্যুর খবর পেয়ে তাৎক্ষণিক অভিযান চালিয়ে মাদকাসক্ত রাজাকে আটক করা হয়। এ ঘটনায় মামলা দায়েরের প্রস্তুতি চলছে।সাইফ আমীন/এমএএস/আইআই</body>
</article>
