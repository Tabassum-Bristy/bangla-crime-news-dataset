<article>
  <headline>
শিশু হত্যার অভিযোগে বাবা তিন দিনের রিমান্ডে
</headline>
  <url>https://www.jagonews24.com/law-courts/news/467483</url>
  <published_at>
</published_at>
  <category>খুন</category>
  <body>রাজধানীর বাংলামোটরে সাফায়েত নামের দুই বছর বয়সী শিশুকে হত্যার অভিযোগে গ্রেফতার শিশুটির বাবা নুরুজ্জামান কাজলের তিন দিনের রিমান্ড মঞ্জুর করেছেন আদালত। বৃহস্পতিবার তাকে আদালতে তুলে মামলার সুষ্ঠু তদন্তের জন্য ১০ দিনের রিমান্ড আবেদন করেন মামলার তদন্তকারী কর্মকর্তা। শুনানি শেষে ঢাকা মহানগর হাকিম দিমান মন্ডল তার তিন দিনের রিমান্ড মঞ্জুর করেন।এর আগে সাফায়েতকে হত্যার অভিযোগে তার বাবা নুরুজ্জামান কাজলের বিরুদ্ধে রাজধানীর শাহবাগ থানায় একটি মামলা হয়। বুধবার রাতে শিশুটির মা মালিহা আক্তার বাদী মামলাটি দায়ের করেন।এর আগে বুধবার (৫ ডিসেম্বর) সকালে রাজধানীর বাংলামোটর এলাকার একটি বাসায় সাফায়েত নামে তিন বছরের এক শিশুকে তার বাবা হত্যা করেছেন-এমন সংবাদ পেয়ে ছুটে গিয়েও বাসার ভেতরে ঢুকতে পারছিল না আইন-শৃঙ্খলা বাহিনী। কারণ ভেতরে মরদেহের পাশে ধারালো দা হাতে আরেক সন্তানকে বুকে নিয়ে বসেছিলেন শিশুটির বাবা নুরুজ্জামান কাজল। তিনিই কাউকে বাসায় ঢুকতে দেননি। কাজলের ভাই নুরুল হুদা উজ্জ্বলেরও দাবি, শিশুটিকে তার বাবাই খুন করেছে।অবশেষে ঘটনার ৬ ঘণ্টা পর সন্তানদের জিম্মি নাটকের অবসান হয়। বাবার হাতে নিহত ও জিম্মি থাকা দুই সন্তানকে উদ্ধার করতে সক্ষম হয় শাহবাগ থানা পুলিশ। আটক করা হয় ‘ঘাতক’ বাবাকেও।উদ্ধার অভিযানে র্যাব-২ এর একটি টিম অংশ নেয়। ওই টিমের কর্মকর্তা এসআই শহীদুল ইসলাম বলেন, ‘আমি ভেতরে ঢুকে দেখেছি, নুরুজ্জামান কাজল তার ছোট শিশুকে কাফনের কাপড় পরিয়ে টেবিলের ওপর রেখেছেন। এ ছাড়া বড় সন্তানকে বুকে জড়িয়ে হাতে বড় রামদা নিয়ে বসে আছেন।’পরিবার ও এলাকাবাসী সূত্রে জানা গেছে, স্ত্রী ও দুই সন্তান নিয়ে ওই বাসার দোতলায় থাকেন কাজল। তার নির্যাতন সহ্য করতে না পেরে মাস খানেক আগে স্ত্রী বাড়ি ছেড়ে চলে গেছেন। তাই বাচ্চা দুটো বাবার সঙ্গে ছিল।উল্লেখ্য, নুরুজ্জামান কাজল মাদকাসক্ত বলেও জানা গেছে।জেএ/এসএইচএস/আরআইপি</body>
</article>
