<article>
  <headline>
প্রতিপক্ষের হামলায় ভাইসহ যুবলীগ নেতা নিহত
</headline>
  <url>https://www.jagonews24.com/country/news/447666</url>
  <published_at>
 </published_at>
  <category>খুন</category>
  <body>চট্টগ্রামের সীতাকুণ্ডে রাজনৈতিক প্রতিপক্ষের হামলায় রমজান আলী খোকন (২৭) নামে এক যুবলীগ নেতা ও তার ছোট ভাই মোহাম্মদ সিজান (১৬) নিহত হয়েছেন।সোমবার (২৭ আগস্ট) রাত সাড়ে ৮টার দিকে সীতাকুণ্ড উপজেলার ছোট দারোগাহাটে এ ঘটনা ঘটে।বিষয়টি জাগো নিউজকে নিশ্চিত করেছেন চট্টগ্রামের অতিরিক্ত পুলিশ সুপার (উত্তর) এইচ এম মশিউদ্দৌলা রেজা।নিহতরা সীতাকুণ্ডের বারৈয়ারঢালা ইউনিয়নের মহালঙ্গা গ্রামের বাসিন্দা। এদের মধ্যে খোকন স্থানীয় বারৈয়ারঢালা ইউনিয়ন যুবলীগের সদস্য। তিনি সীতাকুণ্ডের আওয়ামী লীগ দলীয় সংসদ সদস্য দিদারুল আলমের অনুসারী হিসেবে এলাকায় পরিচিত।চট্টগ্রাম মেডিকেল কলেজ হাসপাতাল পুলিশ ফাঁড়ির এএসআই আলাউদ্দিন তালুকদার জাগো নিউজকে বলেন, সীতাকুণ্ডের ছোট দারোগাহাটের একটি কমিউনিটি সেন্টারে বারৈয়ারঢালা ইউনিয়ন আওয়ামী লীগ ও অঙ্গসংগঠনের উদ্যোগে জাতীয় শোক দিবসের আলোচনা সভা ও দোয়া মাহফিলের আয়োজন করা হয়।রাত ৮টার দিকে অনুষ্ঠান শেষে দুই ভাই বাড়ি ফেরার পথে তাদের ওপর হামলা হয়। এ সময় গুরুতর আহত রমজান ও সিজানকে চট্টগ্রাম মেডিকেল কলেজ হাসপাতালে আনার পর রাত ৯টার দিকে কর্তব্যরত চিকিৎসক রমজানকে মৃত ঘোষণা করেন। পরে রাত সাড়ে ১০টার দিকে চিকিৎসাধীন অবস্থা সিজানেরও মৃত্যু হয়।স্থানীয় সূত্র জানায়, জাতীয় শোক দিবসের আলোচনা সভা ও দোয়া মাহফিলের অনুষ্ঠান শেষে রমজান-ফিরোজসহ তিনজন মোটরসাইকেলে চড়ে গ্রামের বাড়িতে যাচ্ছিলেন। পথে তাদের ওপর ৫-৬ জনের একটি গ্রুপ হামলা চালায়। তারা দুই ভাই খোকন ও সিজানকে এলোপাতাড়ি ছুরিকাঘাত করে পালিয়ে যায়।তৃতীয়জন মো. মোবারক অক্ষত রয়েছেন। তিনি সাংবাদিকদের বলেন, ‘আমরা বাড়িতে ফিরছিলাম। বড় দারোগাহাটে মহাসড়কে ওজন স্কেলে মোটরসাইকেল স্লো করলে একদল সন্ত্রাসী আমাদের ওপর হামলাচালায়।’আবু আজাদ/বিএ</body>
</article>
