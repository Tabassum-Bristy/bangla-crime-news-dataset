<article>
  <headline>
ফেসবুকের পোস্ট নিয়ে কথা কাটাকাটি : যুবলীগ নেতা খুন
</headline>
  <url>https://www.jagonews24.com/country/news/431127</url>
  <published_at>
</published_at>
  <category>খুন</category>
  <body>মৌলভীবাজারের বড়লেখায় প্রতিপক্ষের হামলায় সামছুল ইসলাম (৫৫) নামে এক যুবলীগ নেতা খুন হয়েছেন। শুক্রবার বিকেলে উপজেলার তালিমপুর ইউনিয়নের কাঞ্চনপুর গ্রামে এ ঘটনা ঘটে।নিহত সামছুল ইসলাম উপজেলার তালিমপুর ইউনিয়নের কাঞ্চনপুর গ্রামের মৃত লুৎফুর রহমানের ছেলে এবং তিনি স্থানীয় ওয়ার্ড যুবলীগের নেতা।পুলিশ ও স্থানীয় সূত্রে জানা গেছে, উপজেলার তালিমপুর ইউনিয়নের কাঞ্চনপুর গ্রামের সামছুল ইসলামের সাথে প্রায় মাসখানেক আগে একই এলাকার সমছ উদ্দিনের কথা কাটাকাটি হয়। বিষয়টি নিয়ে উভয়ের মধ্যে মনোমালিন্য চলছিল। এ নিয়ে সমছ উদ্দিনের এক আত্মীয় সম্প্রতি ফেসবুকে সামছুল ইসলামকে জড়িয়ে মন্তব্য করেন।ফেসবুকের ওই মন্তব্য নিয়ে শুক্রবার দুপুরে সামছুল ইসলাম সমছ উদ্দিনের চাচাতো ভাই বদরুল ইসলাম বদইয়ের কাছে বিচার দেন। এ সময় উভয়ের মধ্যে উত্তপ্ত বাক্য বিনিময় এবং ধাক্কা-ধাক্কি হয়। পরে খবর পেয়ে বদরুল ইসলাম বদইয়ের স্বজনরা দেশী অস্ত্র নিয়ে সামছুল ইসলামের ওপর হামলা চালায়। একপর্যায়ে সামছলু ইসলামের মাথায় ও বুকে আঘাত লাগলে তিনি মাটিতে লুটিয়ে পড়েন। আহত অবস্থায় তাকে উদ্ধার করে বড়লেখা উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।বড়লেখা থানার ভারপ্রাপ্ত কর্মকর্তা (ওসি) মুহাম্মদ সহিদুর রহমান ঘটনার সত্যতা নিশ্চিত করে জানান, মরদের উদ্ধার করে সুরতহাল প্রতিবেদন তৈরি করা হয়েছে। ময়নাতদন্তের জন্য লাশ মর্গে পাঠানো হবে। থানায় মামলার প্রস্তুতি চলছে এবং ঘটনার সঙ্গে জড়িতদের গ্রেফতারের চেষ্টা করছে পুলিশ।রিপন দে/আরএস</body>
</article>
