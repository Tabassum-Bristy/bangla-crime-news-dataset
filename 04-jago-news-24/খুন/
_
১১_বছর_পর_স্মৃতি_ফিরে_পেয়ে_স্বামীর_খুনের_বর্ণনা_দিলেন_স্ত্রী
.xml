<article>
  <headline>
১১ বছর পর স্মৃতি ফিরে পেয়ে স্বামীর খুনের বর্ণনা দিলেন স্ত্রী
</headline>
  <url>https://www.jagonews24.com/country/news/338485</url>
  <published_at>
</published_at>
  <category>খুন</category>
  <body>ময়মনসিংহের নান্দাইল উপজেলায় ১১ বছর আগে দুটি খুনের রহস্য অবশেষে উদ্ঘাটিত হয়েছে। ২০০৬ সালের আগস্টে নান্দাইল পৌরসভার নাথাপাড়া গ্রামে শ্যামল চন্দ্র দাস নামে এক যুবক খুন হন।এ খুনের ঘটনা দেখে ফেলেন স্থানীয় আবদুর রাশিদ দম্পতি। এরই জের ধরে হত্যাকাণ্ডের ১২ দিন পর হত্যাকারীরা প্রত্যক্ষদর্শী ওই দম্পতির মধ্যে আবদুর রাশিদকে শ্বাসরোধে হত্যা করে বাড়ির সামনে গাছে ঝুলিয়ে রাখে। তার শরীরে আঘাতের চিহ্ন থাকলেও পুলিশ অপমৃত্যু মামলা নথিভুক্ত করে। আর আবদুর রাশিদের স্ত্রীকে জোর করে এমন এক ধরনের ওষুধ প্রয়োগ করে যার ফলে তিনি দৃষ্টিশক্তি হারানোর পাশাপাশি অপ্রকৃতিস্থ হয়ে পড়েন।ওই সময় স্বামীর মৃত্যুর ঘটনাটি আত্মহত্যা হিসেবে ধামাচাপা পড়ে যায়। ১১ বছর পর নিহত আবদুর রাশিদের স্ত্রী রাবেয়া খাতুন স্মৃতিশক্তি ফিরে পেয়ে ময়মনসিংহ পুলিশ ব্যুরো অব ইনভেস্টিগেশনের (পিবিআই) সহযোগিতায় ওই হত্যাকাণ্ডে জড়িতদের নাম বলে ১৬৪ ধারায় আদালতে জবানবন্দি দেন।গত বৃহস্পতিবার ময়মনসিংহের চতুর্থ আমলি আদালতের বিচারক বিল্লাল হোসাইনের কাছে দেয়া ওই জবানবন্দিতে দুটি খুনের ঘটনার সঙ্গে একই ব্যক্তিরা জড়িত বলে তথ্য বেরিয়ে আসে।মামলার বিবরণে জানা যায়, ২০০৬ সালের ১৮ আগস্ট নাথপাড়া মহল্লার সুবোধ চন্দ্র দাসের ছেলে শ্যামল চন্দ্র দাস একটি ফোন কল পেয়ে বাড়ি থেকে বের হয়ে আর ফেরেননি। তিন দিন পর তার ক্ষতবিক্ষত মরদেহ পাওয়া যায় বাড়ির অদূরে বুজাইভুরি বিলে। শ্যামল চন্দ্র দাস হত্যায় ওই বছর ২২ আগস্ট নান্দাইল থানায় অজ্ঞাতপরিচয় আসামি করে একটি হত্যা মামলা করা হয়।১২ দিন পর একই এলাকার রিকশা মেকানিক আবদুর রাশিদের ঝুলন্ত মরদেহ পাওয়া যায় বাড়ির সামনের আমগাছে। সেই সঙ্গে তার স্ত্রী রাবেয়াকে গভীর রাতে ঘরে ঢুকে দুর্বৃত্তরা একটি হাত ভেঙে দেয় ও জোর করে বিশেষ ধরনের ওষুধ খাওয়ায় এবং দুই চোখে দাহ্য বস্তু ঢেলে দেয়।এতে তিনি অপ্রকৃতিস্থ (পাগল) ও গুরুতর অসুস্থ হয়ে হাসপাতালে চিকিৎসা নেন। তার দুই চোখ মারাত্মকভাবে ক্ষতিগ্রস্ত হয়। এভাবেই দীর্ঘ ১০ বছর এলাকার বাইরে আত্মীয়ের বাড়িতে কাটে রাবেয়ার। নানা চিকিৎসার পর একপর্যায়ে রাবেয়ার স্মৃতিশক্তি ফিরে আসে।এর মধ্যে শ্যামল হত্যা মামলাটি পর্যায়ক্রমে তদন্তের দায়িত্ব পায় ডিবি, সিআইডি ও পিবিআই। পিবিআই ২০১৫ সালের ১৩ অক্টোবর তদন্তের দায়িত্ব পায়। পিবিআই চলতি বছরের ৯ ফেব্রুয়ারি এ মামলায় সন্দেহভাজন হিসেবে নাথপাড়ার অলি নেওয়াজের ছেলে আবদুর রশিদ ও মফিজের ছেলে রশিদকে আটক করে।পরদিন অলি নেওয়াজের ছেলে আবদুর রশিদ ময়মনসিংহ চতুর্থ আমলি আদালতের বিচারক খালেদা নাসরিনের কাছে শ্যামল হত্যাসহ রিকশা মেকানিক আবদুর রাশিদ হত্যায় জড়িত থাকার কথা স্বীকার করে স্বীকারোক্তিমূলক জবানবন্দি দেয়।পরে ১৯ ফেব্রুয়ারি রাবেয়া আক্তারের ছেলে গোলাপ মিয়া তার বাবার হত্যার বিচার চেয়ে বাদী হয়ে ১১ জনের বিরুদ্ধে একটি হত্যা মামলা করেন নান্দাইল থানায়। সেখান থেকে মামলাটির তদন্তের দায়িত্ব পায় পিবিআই। তারা তদন্তকাজ শুরু করলে বেরিয়ে আসে দুটি হত্যাকাণ্ডের চাঞ্চল্যকর তথ্য।তদন্ত কর্মকর্তা মো. তফাজ্জল হোসেন মোবাইল ফোনে শনিবার জানান, দুটি হত্যাকাণ্ডে ১১ জন জড়িত। প্রথম হত্যাকাণ্ডটি দেখে ফেলায় হত্যাকারীরা নির্মমভাবে রাশিদ মিয়াকে হত্যা করে মরদেহ ঝুলিয়ে রাখে।ওই সময়ে নান্দাইল মডেল থানা পুলিশ অজ্ঞাত কারণে খুনের মামলা না নিয়ে ইউডি মামলা নথিভুক্ত করে এবং একপর্যায়ে ফাইনাল রিপোর্ট প্রদান করা হয়। পিবিআই এ মামলাটি তদন্ত করতে গিয়ে দুটি খুনের কাহিনী বেরিয়ে এসেছে। এরই মধ্যে দুইজনকে গ্রেফতার করে জেলে পাঠানো হয়েছে। বাকিদের গ্রেফতারের চেষ্টা চলছে বলেও জানান এই কর্মকর্তা।জানতে চাইলে ময়মনসিংহ পিবিআই প্রধান অতিরিক্ত পুলিশ সুপার (এএসপি) আবু বকর সিদ্দিক বলেন, আমরা দুটি চাঞ্চল্যকর মামলার তদন্তকাজ গুটিয়ে এনেছি। শিগগিরই আদালতে অভিযোগপত্র দিতে পারব বলে উল্লেখ করেন তিনি।এএম/জেআইএম</body>
</article>
