<article>
  <headline>
ব্লগার অনন্ত বিজয় হত্যা : সাক্ষ্য দিলেন ভাই-বোনসহ ৭ জন
</headline>
  <url>https://www.jagonews24.com/country/news/510647</url>
  <published_at>
</published_at>
  <category>খুন</category>
  <body>বিজ্ঞান লেখক ও ব্লগার অনন্ত বিজয় দাশ হত্যার চার বছর পর চাঞ্চল্যকর এই মামলায় আদালতে সাক্ষ্য দিয়েছেন মামলার বাদী অনন্ত বিজয়ের ভাই রত্নেশ্বর দাশ ও তার দুই বোনসহ সাতজন।সোমবার দুপুরে সিলেটের অতিরিক্ত মহানগর দায়রা জজ মমিনুন্নেছা সাত জনের সাক্ষ্যগ্রহণ করে আগামী ১ আগস্ট পরবর্তী সাক্ষ্যগ্রহণের তারিখ নির্ধারণ করেন।বাদী পক্ষের আইনজীবী অ্যাডভোকেট মনির উদ্দিন বলেন, মামলার বাদী, অনন্তের বড়ভাই রত্নেশ্বর দাশ আগের তারিখেই সাক্ষ্য প্রদান করেছিলেন। সোমবার তার জেরা সম্পন্ন হয়। এছাড়া আজ (সোমবার) অনন্তর দুই বোন পঞ্চতমা দাশ ও পূরবী দাশ, পুলিশ কর্মকর্তা নুরুল আলম ও শফিকুল ইসলাম এবং শেখ ইয়াসিন ও শেখ জামাল নামে আরও দুজন সাক্ষ্য প্রদান করেন। এরমধ্যে ইয়াসিন ও জামালের বাসায় ভাড়া থাকতেন এই মামলার আসামি মান্নান হীরা ও আবুল খায়ের।প্রসঙ্গত, ২০১৫ সালের ১২ মে সকাল সাড়ে ৮টায় সিলেট নগরীর সুবিদবাজার এলাকার নূরানি আবাসিক এলাকায় অনন্ত বিজয় দাশকে কুপিয়ে হত্যা করা হয়। তিনি সুবিদবাজারের বনকলাপাড়ার নূরানি এলাকার ১২/১৩ নম্বর বাড়িতে পরিবারের সঙ্গে বসবাস করতেন। ঘটনাস্থল থেকে অনন্তর বাড়ি মাত্র ৩০ থেকে ৪০ গজ দূরে।সিলেট শাহজালাল বিজ্ঞান ও প্রযুক্তি বিশ্ববিদ্যালয় থেকে পড়াশোনা শেষ করেন অনন্ত বিজয়। এরপর কর্মকর্তা হিসেবে যোগ দেন পূবালী ব্যাংকে। সিলেটের জাউয়াবাজারে অবস্থিত পূবালী ব্যাংক শাখায় তিনি কর্মরত ছিলেন।এ হত্যাকাণ্ডের ব্যাপারে অজ্ঞাত পরিচয় চারজনকে আসামি করে অনন্ত বিজয় দাশের বড়ভাই রত্নেশ্বর দাশ বাদী হয়ে সিলেট বিমানবন্দর থানায় একটি মামলা দায়ের করেন। প্রথমে পুলিশ তদন্ত করলেও পরে মামলাটির তদন্তভার সিআইডির অর্গানাইজড ক্রাইম বিভাগকে দেয়া হয়। আনসারউল্লাহ বাংলা টিম ৮ নামের একটি সংগঠন এই হত্যাকাণ্ডে দায় স্বীকার করে।ছামির মাহমুদ/এমবিআর/জেআইএম</body>
</article>
