<article>
  <headline>
গাজীপুরে হত্যা মামলায় তিনজনের সাজা
</headline>
  <url>https://www.jagonews24.com/country/news/369835</url>
  <published_at>
</published_at>
  <category>খুন</category>
  <body>গাজীপুরে একটি বেসরকারি হাসপাতালের কর্মচারী আমির হোসেন রিংকু হত্যা মামলায় একজনের ফাঁসি ও দুইজনের যাবজ্জীবন কারাদণ্ডের আদেশ দিয়েছেন আদালত।সোমবার সকালে গাজীপুরের জেলা ও দায়রা জজ আদালতের বিচারক একেএম এনামুল হক এ রায় ঘোষণা করেন। রায়ে একইসঙ্গে ফাঁসির দণ্ডপ্রাপ্ত আসামিকে ১০ হাজার টাকা জরিমানা করা হয়। যাবজ্জীবন দণ্ডপ্রাপ্ত আসামিদের প্রত্যেককে ৫ হাজার টাকা জরিমানা অনাদায়ে আরো তিন মাস করে সশ্রম কারাদণ্ডের আদেশ দেয়া হয়।ফাঁসির দণ্ডপ্রাপ্ত আসামি আল-আমিন ওরফে ছিনতাইকারী আল আমিন (৩৪) বরিশাল কোতোয়ালি থানার পলাশপুর গ্রামের মৃত শাহজাহান ফকিরের ছেলে। তিনি পলাতক রয়েছেন। যাবজ্জীবন দণ্ডপ্রাপ্তরা হলেন, গাজীপুরের টঙ্গী মরকুন টেকপাড়া এলাকার আজগর আলীর ছেলে রকি ওরফে রাকিব (২৬) ও ব্রাহ্মণবাড়িয়ার কসবা থানার শাহাপুর গ্রামের মৃত ফজু মিয়ার ছেলে কাকন ওরফে কালন (২৫)।গাজীপুর আদালতের পিপি মো. হারিছউদ্দীন আহমেদ জানান, গাজীপুর সিটি কর্পোরেশনের টঙ্গীর গোপালপুর পশ্চিম পাড়ার ইসমাইল হোসেনের বাড়ির ভাড়াটিয়া আব্দুল কাইয়ুমের ছেলে আমির হোসেন রিংকু উত্তরার রিজেন্ট হাসপাতালে চাকরি করতেন। পূর্ব শত্রুতার জেরে আসামিরা ২০১৫ সালের ১২ জুন রাতে আমির হোসেন রিংকুকে একা পেয়ে মারধর করে। এক পর্যায়ে রিংকু দৌড়ে বাঁচার চেষ্টা করে। এসময় ছিনতাইকারী আল আমিন, ইলিয়াস ও অপর আসামিরা রিংকুকে ধারেলো ছুরিকাঘাত করে পালিয়ে যায়। পরে স্থানীয়রা আহত অবস্থায় তাকে উদ্ধার করে টঙ্গী সরকারি হাসপাতালে নিয়ে যায়। সেখানে চিকিৎসাধীন থাকা অবস্থায় রিংকু মারা যায়।এ ঘটনায় নিহতের বাবা আব্দুল কাইয়ুম বাদী হয়ে চারজনের বিরুদ্ধে টঙ্গী থানায় হত্যা মামলা দায়ের করেন। মামলার তদন্তকারী কর্মকর্তা এসআই মো. বেলাল হোসেন তদন্ত শেষে তিনজনকে অভিযুক্ত করে চলতি বছরের ১১ মার্চ আদালতে চার্জশিট দাখিল করেন। মামলায় মোট ৯ জন স্বাক্ষীর স্বাক্ষ্য গ্রহণ করা হয়।রাষ্টপক্ষে মামলা পরিচালনা করেন গাজীপুর আদালতের পিপি মো. হারিছউদ্দীন আহমেদ। আসামি পক্ষে ছিলেন সরকার মো. মিজানুর রহমান রিপন ও আম্বিয়া আফরোজা রত্না।আমিনুল ইসলাম/এফএ/জেআইএম</body>
</article>
