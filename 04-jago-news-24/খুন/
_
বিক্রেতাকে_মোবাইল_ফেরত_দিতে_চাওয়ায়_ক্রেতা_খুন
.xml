<article>
  <headline>
বিক্রেতাকে মোবাইল ফেরত দিতে চাওয়ায় ক্রেতা খুন
</headline>
  <url>https://www.jagonews24.com/country/news/367978</url>
  <published_at>
</published_at>
  <category>খুন</category>
  <body>বগুড়ার শেরপুর উপজেলায় ক্রয় করা মোবাইল ফেরত দেয়ার ঘটনাকে কেন্দ্র করে ছুরিকাঘাতে আব্বাস আলী (২৫) নামে এক যুবক নিহত হয়েছেন। এ ঘটনায় মারুফ হাসান নামে এক শিক্ষার্থী আহত হয়েছেন।বুধবার গভীররাতে উপজেলার গাড়িদহ ইউনিয়নের মহিপুর জামতলা এলাকায় এ ঘটনা ঘটে। নিহত উপজেলার মহিপুর জামতলার ইজার উদ্দিনের ছেলে। আহত মারুফ শেরপুর উপজেলা স্বাস্থ্য কমপ্লেক্সে চিকিৎসাধীন। সে একই এলাকার মাসুদ রানার ছেলে।স্থানীয়রা জানান, জামতলা এলাকার শাকিলের দোকান থেকে আব্বাস আলী একটি মোবাইল ফোন কিনে। হঠাৎ মোবাইলে সমস্যা দেখা দিলে রাতেই আব্বাস আলী ও মারুফ হাসান ব্যবসায়ী শাকিলের দোকানে যান। মোবাইলটি ফেরত দেয়া নিয়ে উভয়পক্ষের মধ্যে কথা কাটাকাটির এক পর্যায়ে শাকিলের পক্ষে আলামিনের নেতৃত্বে ৫-৬ জন যুবক তাদের ওপর হামলা চালিয়ে ছুরিকাঘাত করে।এ সময় আব্বাস আলী গুরুতর আহত হলে তাকে বগুড়া শহীদ জিয়াউর রহমান মেডিকেল কলেজ (শজিমেক) হাসপাতালে নেয়া হলে চিকিৎসক মৃত ঘোষণা করেন।শেরপুর থানা পুলিশের পুলিশ পরিদর্শক (তদন্ত) বুলবুল ইসলাম জানান, খবর পেয়ে অভিযান চালিয়ে ঘটনার সঙ্গে জড়িত একজনকে আটক করা হয়েছে। অন্যদের আটকের চেষ্টা চলছে।লিমন বাসার/এমএএস/আইআই</body>
</article>
