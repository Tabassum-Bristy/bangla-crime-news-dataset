<article>
  <headline>
‘নিরাপত্তাহীনতায় ভুগছি আমরা’
</headline>
  <url>https://www.jagonews24.com/country/news/474275</url>
  <published_at>
</published_at>
  <category>খুন</category>
  <body>বরিশাল নগরীর ২৩ নম্বর ওয়ার্ডের দরগাহ বাড়ি এলাকায় সরকারি দুগ্ধ ও গবাদি পশু খামারের কর্মচারী মো. দুলাল সিকদারের হত্যাকারীদের বিচারের দাবি জানিয়ে সংবাদ সম্মেলন করেছেন তার মেয়ে দোলা সিকদার।বুধবার নগরীর আগরপুর রোড বরিশাল প্রেস ক্লাবে আয়োজিত সংবাদ সম্মেলন থেকে এ দাবি জানানো হয়। একই সঙ্গে নিহতের মেয়ে দোলা সিকদার তার বাবার হত্যাকারীদের বিচারের জন্য প্রধানমন্ত্রীর হস্তক্ষেপ কামনা করেছেন।দোলা সিকদার বলেন, ২২ নভেম্বর বিকেলে জমি সংক্রান্ত বিরোধের জেরে আমার বাবা মো. দুলাল সিকদারকে পরিকল্পিতভাবে কুপিয়ে ও পিটিয়ে হত্যা করে স্থানীয় প্রভাবশালী ভূমিদস্যুরা। এ ঘটনায় ওইদিন রাতেই আমার মা ২২ জনকে অভিযুক্ত করে কোতোয়ালি মডেল থানায় হত্যা মামলা করেন। পরবর্তীতে ঘটনাস্থলের পাশের দুটি বাড়ির সিসিটিভির ফুটেজ সংগ্রহ করে পুলিশ। কিন্তু আজ পর্যন্ত মামলার কোনো আসামিকে গ্রেফতার করতে পারেনি পুলিশ। মামলার আসামি প্রভাবশালী আকিল ও মুয়াজসহ অন্যান্যরা আমাদের হুমকি দিচ্ছে। এ কারণে নিরাপত্তাহীনতায় ভুগছি আমরা। তাই বাবা হত্যার বিচার নিশ্চিত করার জন্য প্রধানমন্ত্রীর হস্তক্ষেপ চাই।এ সময় সংবাদ সম্মেলনে উপস্থিত ছিলেন- নিহতের স্ত্রী রহিমা আক্তার, ছেলে নোবেল সিকদার, তার চাচাত ভাই মাহাতাব সিকদার ও রাকিব হোসেন সিকদার।সাইফ আমীন/এএম/এমএস</body>
</article>
