<article>
  <headline>
একাধিক মামলার আসামিকে কুপিয়ে হত্যা
</headline>
  <url>https://www.jagonews24.com/country/news/422432</url>
  <published_at>
</published_at>
  <category>খুন</category>
  <body> চুয়াডাঙ্গা জেলার আলমডাঙ্গা উপজেলার গড়চাপড়ায় অস্ত্রসহ একাধিক মামলার আসামি বাবু (৫০) কে কুপিয়ে হত্যা করেছে দুর্বৃত্তরা। বৃহস্পতিবার সকাল ১০টার দিকে পুলিশ নিহতের মরদেহ উদ্ধার করে চুয়াডাঙ্গা সদর হাসপাতাল মর্গে পাঠায়। এর আগে বুধবার রাত ১০টার দিকে একই গ্রামের উজির আলীর শাহের বসতঘরে এ হত্যাকাণ্ডের ঘটনা ঘটে। নিহত বাবু উপজেলার গড়পড়চা গ্রামের মৃত শুকুর আলীর ছেলে।এলাকাবাসী জানায়, বুধবার রাতে বাবু বাড়ির পার্শ্ববর্তী চায়ের দোকান চা পান করে বাড়ি ফিরছিলেন। এসময় ৫-৬ জন দুর্বৃত্ত তাকে অপহরণ করে নিয়ে যায়। এরপর একই গ্রামের উজির আলী শাহের বাড়ির বসত ঘরে নিয়ে উপর্যপুরি কুপিয়ে তাকে হত্যা করে পালিয়ে যায় তারা। খবর পেয়ে পুলিশ বৃহস্পতিবার সকালে ঘটনাস্থল থেকে মরদেহ উদ্ধার করে ময়নাতদন্তের জন্য চুয়াডাঙ্গা সদর হাসপাতাল মর্গে পাঠিয়ে দেয়।নিহতের স্ত্রী মমতাজ বেগম জানান, বুধবার সন্ধ্যায় বাবু চা পান করার উদ্দেশ্যে বাড়ি থেকে বের হয়। এরপর সে আর বাড়ি ফেরেনি। ভোররাতে জানতে পারে তার স্বামীকে কুপিয়ে হত্যা করা হয়েছে।আলমডাঙ্গা থানার ওসি (তদন্ত) লুতফুল কবির জানান, হতাকাণ্ডের কারণ জানা যায়নি। পূর্ব শক্রতার জের ধরে এ ঘটনা ঘটতে পারে বলে ধারণা করা হচ্ছে। তবে নিহত বাবুর বিরুদ্ধে অস্ত্র, ডাকাতি, অপহরণসহ একাধিক মামলা ছিল বলে জানান তিনি।সালাউদ্দিন কাজল/আরএ/আরআইপি</body>
</article>
