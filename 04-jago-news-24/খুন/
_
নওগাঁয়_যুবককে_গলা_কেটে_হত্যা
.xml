<article>
  <headline>
নওগাঁয় যুবককে গলা কেটে হত্যা
</headline>
  <url>https://www.jagonews24.com/country/news/466326</url>
  <published_at>
</published_at>
  <category>খুন</category>
  <body>নওগাঁর বদলগাছীতে তপন সরকার (২৮) নামে এক যুবককে গলা কেটে হত্যা করেছে দুর্বৃত্তরা। উপজেলা বিলাশবাড়ী ইউনিয়নের চকশ্রীরাম গ্রামে শুক্রবার রাতে এ ঘটনা ঘটে। তপন সরকার গ্রামের রবীন্দ্রনাথ নাদুর ছেলে।স্থানীয় ও পারিবারিক সূত্রে জানা যায়, তপন সরকার গ্রামের পাশে গোপালপুর বাজারে দর্জির কাজ করতেন। কাজ শেষে প্রতিদিন রাত সাড়ে ৮টার দিকে বাড়িতে ফিরতেন। কিন্তু শুক্রবার রাতে বাড়িতে না ফেরায় বাড়ির লোকজন তার মোবাইল ফোনে যোগাযোগ করলে সেটি বন্ধ পায়। এরপর বিভিন্ন স্থানে খোঁজ করে তাকে পাওয়া যায়নি। সকালে বাড়ির পাশে ফাঁকা মাঠে গলা ও হাত-পায়ের রগ কাটা অবস্থায় তপনের মরদেহ পড়ে থাকতে দেখে প্রতিবেশীরা। পরে থানা পুলিশকে সংবাদ দেয়া হয়।বদলগাছী থানার ভারপ্রাপ্ত কর্মকর্তা (তদন্ত) আব্দুল মালেক বলেন, সংবাদ পাওয়ার পর ঘটনাস্থলে পুলিশ পাঠানো হয়েছে। মরদেহ উদ্ধারের প্রক্রিয়া চলছে। তবে কী কারণে এ হত্যাকাণ্ডের ঘটনা ঘটেছে তার কোনো সূত্র পাওয়া যায়নি। বিষয়টি খতিয়ে দেখা হচ্ছে।আব্বাস আলী/এফএ/এমএস</body>
</article>
