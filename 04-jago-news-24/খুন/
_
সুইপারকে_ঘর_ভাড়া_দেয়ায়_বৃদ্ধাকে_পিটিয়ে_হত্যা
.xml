<article>
  <headline>
সুইপারকে ঘর ভাড়া দেয়ায় বৃদ্ধাকে পিটিয়ে হত্যা
</headline>
  <url>https://www.jagonews24.com/country/news/455664</url>
  <published_at>
</published_at>
  <category>খুন</category>
  <body>বরিশালের বাবুগঞ্জ উপজেলার উত্তর রহমতপুর গুচ্ছগ্রাম এলাকায় অবলা রানী নামে (৭০) এক বৃদ্ধাকে পিটিয়ে হত্যার অভিযোগ উঠেছে ৪ নারীর বিরুদ্ধে।রোববার বেলা ১১টার দিকে এ ঘটনা ঘটে। ঘটনার পর থেকে ওই চার নারী পলাতক রয়েছেন।অবলা রানী গুচ্ছগ্রাম এলাকার ধিরেন চন্দ্র দাসের স্ত্রী। আর অভিযুক্তরা হলেন- গুচ্ছ গ্রাম এলাকার শিল্পি বেগম, হেলেনা বেগম, রোজিনা বেগম ও কমলা বেগম।স্থানীয়রা জানান, প্রতিবেশী শিল্পি বেগম, হেলেনা বেগম, রোজিনা বেগম ও কমলা বেগমের বাড়ির সামনে দিয়ে অবলা রানীর বাড়ি যাওয়ার পথ। মাস খানেক আগে নিবাস চন্দ্র দাস নামে এক পরিচ্ছন্নকর্মীকে (সুইপার) ঘর ভাড়া দেন অবলা রানী। ময়লা আবর্জনা পরিষ্কার করে ওই পথ দিয়ে যাতায়াত করার সময় নিবাসের শরীর থেকে দুর্গন্ধ আসার অজুহাত তুলে প্রায়ই অবলাকে গালমন্দ করতেন শিল্পি বেগমরা।এ নিয়ে শনিবার নিবাস চন্দ্র দাসের সঙ্গে ওই চার নারীর কথা কাটাকাটি হয়। এরই জের ধরে সকাল সাড়ে ১০টার দিকে বাড়ির মালিক অবলা রানীর সঙ্গেও তাদের বাক বিতণ্ডা হয়। এক পর্যায়ে তাদের মধ্যে ধস্তাধস্তি শুরু হয়। এ সময় লাঠির আঘাতে অবলা রানী অজ্ঞান হয়ে মাটিতে লুটিয়ে পড়েন। পরে তাকে স্বজনরা উদ্ধার করে শের-ই-বাংলা মেডিকেল কলেজ হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।বিমানবন্দর থানার ওসি মো. আব্দুর রহমান মুকুল জানান, তুচ্ছ ঘটনাকে কেন্দ্র করে এ হত্যাকাণ্ড ঘটেছে। ঘটনার পর থেকে ওই চার নারী পলাতক রয়েছেন। তাদের গ্রেফতারে অভিযান চলছে।সাইফ আমীন/এফএ/জেআইএম</body>
</article>
