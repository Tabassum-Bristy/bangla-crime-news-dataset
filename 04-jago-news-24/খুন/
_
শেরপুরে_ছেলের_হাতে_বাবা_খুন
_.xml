<article>
  <headline>
শেরপুরে ছেলের হাতে বাবা খুন
 </headline>
  <url>https://www.jagonews24.com/country/news/329851</url>
  <published_at>
</published_at>
  <category>খুন</category>
  <body>শেরপুরের শ্রীবরদীতে পারিবারিক কলহের জের ধরে ছেলের হাতে ফজল মিয়া ওরফে লাল চান (৭০) নামে এক ব্যক্তি খুন হয়েছেন। শ্রীবরদী উপজেলার কাকিলাকুড়া ইউনিয়নের সাতানিপাড়া গ্রামে বুধবার রাতে এ ঘটনা ঘটে।এ ঘটনায় ঘাতক আব্দুর রউফ মিয়াকে (৩০) স্থানীয় জনতা আটক করে পুলিশে দিয়েছে। বৃহস্পতিবার দুপুরে আটক আব্দুর রউফকে গ্রেফতার দেখিয়ে বিচারিক আদালতে সোপর্দ করেছে পুলিশ। এদিন শেরপুর জেলা হাসপাতাল মর্গে নিহত ফজল মিয়ার মরদেহের ময়নাতদন্ত শেষে বিকেলে পরিবারের কাছে হস্তান্তর করা হয়েছে।পুলিশ ও স্থানীয় সূত্রে জানা যায়, চার সন্তানের জনক ফজল মিয়ার সংসারে দীর্ঘদিন যাবত নানা বিষয় নিয়ে পারিবারিক কলহ চলছিল। এরই জের ধরে বুধবার রাত সাড়ে ৮টার দিকে ফজল মিয়ার সঙ্গে তার ছেলে আব্দুর রউফের কথা কাটাকাটি হয়। এক পর্যায়ে আব্দুর রউফ বাঁশের লাঠি দিয়ে বাবা ফজল মিয়ার মাথায় আঘাত করে। এতে তিনি গুরুতর আহত হন।পরে আশপাশের লোকজন তাকে উদ্ধার করে শেরপুর জেলা হাসপাতালে নেয়ার পথে তিনি মারা যান। ঘটনার পরপরই এলাকাবাসী ঘাতক আব্দুর রউফকে আটক করে পুলিশে সোপর্দ করে। এ ঘটনায় নিহতের আরেক ছেলে ইব্রাহিম মিয়া বাদী হয়ে শ্রীবরদী থানায় একটি হত্যা মামলা দায়ের করেছেন।শ্রীবরদী থানা পুলিশের ভারপ্রাপ্ত কর্মকর্তা (ওসি) মো. রেজাউল হক ঘটনার সত্যতা নিশ্চিত করে বলেন, এ ঘটনায় একটি হত্যা মামলা রেকর্ড করা হয়েছে। গ্রেফতার আব্দুর রউফ প্রাথমিক জিজ্ঞাসাবাদে হত্যাকাণ্ডের দায় স্বীকার করেছেন।হাকিম বাবুল/আরএআর/জেআইএম</body>
</article>
