<article>
  <headline>
বাগেরহাটে দিনমজুরকে কুপিয়ে হত্যা
</headline>
  <url>https://www.jagonews24.com/country/news/440660</url>
  <published_at>
</published_at>
  <category>খুন</category>
  <body>বাগেরহাটে শেখ আরিফুল (৩০) নামে এক দিনমজুরকে কুপিয়ে হত্যা করেছে দুর্বৃত্তরা। নিখোঁজের দুই দিন পর বুধবার রাতে সদর উপজেলার ষাটগম্বুজ ইউনিয়নের রুপের খাল থেকে ওই দিনমজুরের মরদেহ উদ্ধার করে পুলিশ।বৃহস্পতিবার দুপুরে নিহতের মরদেহের ময়নাতদন্ত বাগেরহাট সদর হাসপাতাল মর্গে সম্পন্ন হয়েছে।নিহত শেখ আরিফুল বাগেরহাট সদর উপজেলার ডেমা ইউনিয়নের খেগড়াঘাট গ্রামের শেখ মহব্বত আলীর ছেলে।নিহতের মা হালিমা বেগম বলেন, সোমবার রাতের খাবার খেয়ে আরিফ ঘুমাতে যায়। রাত সাড়ে ১২টার দিকে ছেলের পরিচিত কেউ একজন বাড়িতে এসে তাকে ডাক দিলে সে কাউকে কিছু না বলে বাড়ি থেকে বের হয়ে যায়। এরপর থেকে আরিফ নিখোঁজ ছিল। তাকে আমরা খোঁজাখুঁজি করতে করতে আজ সকালে হাসপাতাল মর্গে এসে তাকে শনাক্ত করেছি। আরিফকে কারা কী কারণে হত্যা করল তা বুঝতে পারছি না।বাগেরহাট মডেল থানা পুলিশের ভারপ্রাপ্ত কর্মকর্তা (ওসি) মো. মাহাতাবউদ্দিন বলেন, স্থানীয় লোকজন বাগেরহাট সদর উপজেলার ষাটগম্বুজ ইউনিয়নের রুপের খালে ভাসমান একটি অজ্ঞাত পরিচয় মরদেহ দেখতে পেয়ে পুলিশে খবর দেয়। পুলিশ সেখানে গিয়ে মরদেহটি উদ্ধার করে বাগেরহাট সদর হাসপাতাল মর্গে পাঠায়। সেখানে তার পরিবারের লোকজন এসে তাকে শনাক্ত করে।ওসি আরও বলেন, দুর্বৃত্তরা আরিফকে ধারালো অস্ত্র দিয়ে কুপিয়ে হত্যা করে খালে মরদেহ ভাসিয়ে দিয়েছে বলে ধারণা করা হচ্ছে। কী কারণে কারা তাকে হত্যা করেছে তা তদন্ত করে দেখছে পুলিশ। বৃহস্পতিবার দুপুরে নিহতের মরদেহের ময়নাতদন্ত বাগেরহাট সদর হাসপাতাল মর্গে সম্পন্ন হয়েছে বলে তিনি জানান।শওকত বাবু/আরএআর/জেআইএম</body>
</article>
