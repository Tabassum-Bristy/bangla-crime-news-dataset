<article>
  <headline>
গৃহবধূকে হত্যা, সমাধান করতে ১০ লাখ টাকার প্রস্তাব
</headline>
  <url>https://www.jagonews24.com/country/news/428382</url>
  <published_at>
</published_at>
  <category>খুন</category>
  <body>পারিবারিক কলহের জের ধরে সুমনা বেগম নামে এক গৃহবধূকে পিটিয়ে হত্যা করে লাশ ঘরের আড়ার সঙ্গে ঝুলিয়ে আত্মহত্যা করেছে বলে প্রচার করার অভিযোগ উঠেছে স্বামীসহ পরিবারের সদস্যদের বিরুদ্ধে। হত্যার ঘটনা চেপে যাওয়ার জন্য হত্যাকারীদের পক্ষে জমি লিখে দেয়াসহ ১০ লাখ টাকার প্রস্তাবও দেয়া হয়েছে।বৃহস্পতিবার রাতেগত যশোরের শার্শা উপজেলার বলিদাহ গ্রামে এ ঘটনাটি ঘটেছে। নিহত সুমনা বেগম একই উপজেলার শিয়ালকোনা গ্রামের শহিদুল ইসলামের মেয়ে।পুলিশ ও স্থানীয়রা জানান, ৮ বছর আগে শার্শার বলিদাহ গ্রামের মোবারক হোসেনের ছেলে উজ্জ্বলের সঙ্গে বিয়ে হয় শিয়ালকোনা গ্রামের সুমনা খাতুনের। বিয়ের পর থেকে পারিবারিক কলহে তার ওপর নির্যাতন চালিয়ে আসছিল স্বামীসহ পরিবারের সদস্যরা। সম্প্রতি নির্যাতনে তার গর্ভের সন্তানও নষ্ট করে দেয়া হয় বলে অভিযোগ নিহতের স্বজনদের।বৃহস্পতিবার রাতে তার ওপর চালানো হয় নির্যাতন। একপর্যায়ে পিটিয়ে হত্যা করে ঘরের আড়ার সঙ্গে ঝুলিয়ে দিয়ে আত্মহত্যা করেছে বলে প্রচার করে তারা। খবর পেয়ে শার্শা পুলিশ ঘটনাস্থলে গিয়ে লাশ উদ্ধার করে যশোর জেনারেল হাসপাতাল মর্গে পাঠায় ময়নাতদন্তের জন্য।নিহতের মা শাহিদা খাতুনসহ স্বজনরা জানান, সুমনাকে নির্যাতন করে মেরে ফেলা হয়েছে। উজ্জ্বলের বিচার দাবি করেন তারা।এদিকে হত্যাকারীদের পক্ষে জমি লিখে দেয়াসহ ১০ লাখ টাকা নিয়ে হত্যার ঘটনা চেপে যাওয়ার প্রস্তাবও দেয়া হয়েছে বলে জানান নিহতের মামা শিক্ষক শওকত আলী ও বরকত আলী। অন্যদিকে গ্রামের একটি প্রভাবশালী মহল মোটা অংকের টাকা দেনদরবারে ঘটনাটি ভিন্নখাতে প্রবাহের চেষ্টা করছেন বলে স্থানীয়রা জানান।শার্শা থানা পুলিশের ভারপ্রাপ্ত কর্মকর্তা (ওসি) এম মসিউর রহমান জানান, লাশ উদ্ধার করে ময়নাতদন্তের জন্য যশোর হাসপাতালে পাঠানো হয়েছে। সুরতহাল রিপোর্ট পাওয়ার পর জানা যাবে হত্যা নাকি আত্মহত্যা। তবে তার শরীরে আঘাতের চিহ্ন রয়েছে।জামাল হোসেন/এমএএস/জেআইএম</body>
</article>
