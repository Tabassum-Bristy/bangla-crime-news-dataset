<article>
  <headline>
বগুড়ায় দুর্বৃত্তের ছুরিকাঘাতে নারী শ্রমিক নিহত
</headline>
  <url>https://www.jagonews24.com/country/news/440806</url>
  <published_at>
</published_at>
  <category>খুন</category>
  <body>বগুড়ার নন্দীগ্রাম পৌরসভায় দুর্বৃত্তের ছুরিকাঘাতে কিরণী বালা (৪৩) নামে এক নারী শ্রমিক নিহত হয়েছেন। শুক্রবার সকালে বগুড়ার শহীদ জিয়াউর রহমান মেডিকেল কলেজ (শজিমেক) হাসপাতালে চিকিৎসাধীন অবস্থায় তার মৃত্যু হয়। এর আগে বৃহস্পতিবার গভীর রাতে নিজ ঘরে তাকে ছুরিকাঘাতের ঘটনা ঘটে।নিহত কিরণী বালা পৌর শহরের কালিকাপুর গ্রামের সুরেশ প্রামানিকের দ্বিতীয় স্ত্রী। তিনি পেশায় ইটভাটার শ্রমিক ছিলেন।স্থানীয়রা জানান, বৃহস্পতিবার রাতে প্রতিদিনের মতো রাতের খাবার খেয়ে স্বামী-স্ত্রী মিলে নিজেদের ঘরে শুয়ে পড়েন। গভীর রাতে দুর্বৃত্তরা ঘরের দরজা খুলে ভেতরে প্রবেশ করে কিরণী বালাকে ছুরিকাঘাত করে পালিয়ে যান। পরে তার ও স্বামীর চিৎকারে আশপাশের লোকজন এসে আশঙ্কাজনক অবস্থায় কিরণী বালাকে উদ্ধার করে বগুড়া শহীদ জিয়াউর কলেজ হাসপাতালে নিলে সেখানে তার মৃত্যু হয়।নন্দীগ্রাম থানা পুলিশের ভারপ্রাপ্ত কর্মকর্তা (ওসি) নাসির উদ্দিন জানান, পারিবারিক কলহের কারণে এ হত্যার ঘটনা ঘটতে পারে। তবে প্রাথমিক জিজ্ঞাসাবাদের জন্য নিহতের স্বামী সুরেশকে আটক করা হয়েছে। এ ঘটনায় মামলার প্রস্তুতি চলছে।লিমন বাসার/আরএআর/এমএস</body>
</article>
