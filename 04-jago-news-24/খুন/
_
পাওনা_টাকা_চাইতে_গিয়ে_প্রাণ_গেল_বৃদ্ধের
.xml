<article>
  <headline>
পাওনা টাকা চাইতে গিয়ে প্রাণ গেল বৃদ্ধের
</headline>
  <url>https://www.jagonews24.com/country/news/407048</url>
  <published_at>
</published_at>
  <category>খুন</category>
  <body>টাঙ্গাইলের সখীপুরে পাওনা টাকা চাইতে গিয়ে আবুল হোসেন (৭০) নামের এক বৃদ্ধ খুন হয়েছেন। শেখ জাহাঙ্গীর আলম নামের এক যুবকের কিল-ঘুষি লাথির আঘাতে প্রাণ হারিয়েছেন তিনি।মঙ্গলবার সকালে সখীপুর পৌরসভার ৬ নম্বর ওয়ার্ডে এ ঘটনা ঘটে। নিহত বৃদ্ধ পৌরসভার ৫ নম্বর ওয়ার্ডের ময়থাচালা গ্রামের বাসিন্দা।পরিবার সূত্রে জানা যায়, পৌরসভার ৬ নম্বর ওয়ার্ডের গড়গোবিন্দপুর গ্রামের শেখ আবদুল বারেকের ছেলে শেখ জাহাঙ্গীর আলমের কাছে বৃদ্ধ আবুল হোসেন মঙ্গলবার সকাল সাড়ে ৮টার দিকে দীর্ঘদিনের পাওনা টাকা চাইতে যায়। এ সময় জাহাঙ্গীর আলম পৌরসভার রেনাজ সিনেমা হল সড়কের গ্রামীণ টাওয়ারের কাছে বৃদ্ধকে নিয়ে আসে।প্রত্যক্ষদর্শীরা জানায়, এ সময় দুইজনের মধ্যে কথাকাটির একপর্যায়ে উত্তেজিত জাহাঙ্গীর বৃদ্ধকে কিল-ঘুষি ও লাথি মারে। বৃদ্ধ মাটিতে লুটিয়ে পড়লে জাহাঙ্গীর পালিয়ে যায়।স্থানীয়রা উদ্ধার করে সখীপুর স্বাস্থ্য কমপ্লেক্সে নিয়ে আসলে জরুরি বিভাগের চিকিৎসক ডা. রাজিয়া সুলতানা ওই বৃদ্ধকে মৃত ঘোষণা করেন।এ প্রসঙ্গে সখীপুর থানা পুলিশের ভারপ্রাপ্ত কর্মকর্তা (ওসি) মাকছুদুল আলম বলেন, এ ঘটনায় থানায় হত্যা মামলা হয়েছে। অভিযুক্ত জাহাঙ্গীরকে গ্রেফতারের চেষ্টা চলছে।আরিফ উর রহমান টগর/এএম/এমএস</body>
</article>
