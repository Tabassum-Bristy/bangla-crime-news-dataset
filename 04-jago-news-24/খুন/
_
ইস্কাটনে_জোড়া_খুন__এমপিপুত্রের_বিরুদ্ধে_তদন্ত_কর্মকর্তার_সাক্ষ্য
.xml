<article>
  <headline>
ইস্কাটনে জোড়া খুন : এমপিপুত্রের বিরুদ্ধে তদন্ত কর্মকর্তার সাক্ষ্য
</headline>
  <url>https://www.jagonews24.com/law-courts/news/357883</url>
  <published_at>
</published_at>
  <category>খুন</category>
  <body>রাজধানীর নিউ ইস্কাটনে জোড়া খুনের মামলায় এমপিপুত্র বখতিয়ার আলম রনির বিরুদ্ধে সাক্ষ্য দিয়েছেন মামলার তদন্তকারী কর্মকর্তা। সোমবার ঢাকার দ্বিতীয় অতিরিক্ত মহানগর দায়রা জজ আবু সালেহ সালাউদ্দিনের আদালতে এই সাক্ষ্য দেন ডিবি পুলিশের উপ-পরিদর্শক দীপক কুমার দাস। এরপর তাকে জেরা করেন আসামিপক্ষের আইনজীবী। তার জেরা শেষ না হওয়ায় পরবর্তী জেরার জন্য ১৮ অক্টোবর দিন ধার্য করেন আদালত।আসামি রনি মহিলা আওয়ামী লীগের নেত্রী ও সংরক্ষিত নারী আসনের সংসদ সদস্য বেগম পিনু খানের পুত্র। এ মামলায় ৩৭ সাক্ষীর মধ্যে ২৪ জনের সাক্ষ্যগ্রহণ হয়েছে।মামলার অভিযোগে জানা গেছে, ২০১৫ সালের ১৩ এপ্রিল গভীর রাতে নিউ ইস্কাটনে মদ্যপ অবস্থায় রনি নিজ গাড়ি থেকে এলোপাতাড়ি গুলি ছোড়েন। এতে হাকিম নামে এক রিকশাচালক ও ইয়াকুব আলী নামে এক অটোরিকশাচালক আহত হন। পরে ঢাকা মেডিকেল কলেজ হাসপাতালে চিকিৎসাধীন অবস্থায় ১৫ এপ্রিল হাকিম এবং ২৩ এপ্রিল ইয়াকুব মারা যান।পরবর্তীতে হাকিমের মা মনোয়ারা বেগম রমনা থানায় অজ্ঞাত পরিচয় কয়েকজনকে আসামি করে মামলা করেন। ঢাকা মহানগর গোয়েন্দা পুলিশ ২৪ মে মামলাটি তদন্তের দায়িত্ব পাওয়ার পর গোয়েন্দা তথ্যের ভিত্তিতে ৩১ মে এলিফ্যান্ট রোডের বাসা থেকে রনিকে গ্রেফতার করে।পরে ২০১৫ সালের ২১ জুলাই রনিকে একমাত্র আসামি করে আদালতে অভিযোগপত্র দাখিল করেন ঢাকা মহানগর পুলিশের গোয়েন্দা শাখার (ডিবি) উপ-পরিদর্শক (এসআই) দীপক কুমার দাস। ২০১৬ সালের ৬ মার্চ রনির বিরুদ্ধে অভিযোগ গঠন করেন ঢাকার দ্বিতীয় অতিরিক্ত মহানগর দায়রা জজ সামছুন নাহার।জেএ/জেডএ/এমএস</body>
</article>
