<article>
  <headline>
মাদক ব্যবসার প্রতিবাদ করায় যুবককে কুপিয়ে হত্যা
</headline>
  <url>https://www.jagonews24.com/country/news/500874</url>
  <published_at>
</published_at>
  <category>খুন</category>
  <body>ময়মনসিংহের গৌরীপুরে মাদক ব্যবসার প্রতিবাদ করায় নুরুজ্জামান জনি (৩০) নামে এক যুবককে কুপিয়ে হত্যা করা হয়েছে। শুক্রবার রাত সাড়ে ৮টার দিকে উপজেলার মাওহা ইউনিয়নের নওহাটা বাজারে এ ঘটনা ঘটে।নিহত নুরুজ্জামান জনি একই এলাকার কুমড়ি গ্রামের মৃত সিদ্দিক মাস্টারের ছেলে।স্থানীয়রা জানান, নুরু মিয়া নামে এক চিহ্নিত মাদক ব্যবসায়ী এলাকার দীর্ঘদিন ধরে মাদক ব্যবসা করে আসছে। একই এলাকায় বাড়ি হওয়ায় নিহত নুরুজ্জামান জনি প্রায়ই নুরুকে মাদক ব্যবসা ছেড়ে সুন্দর জীবন যাপনের জন্য বলতো। গত কিছুদিন আগে নুরুকে মাদক ব্যবসার অভিযোগে পুলিশ আটক করে। নুরুর মনে সন্দেহ নুরুজ্জামান জনিই তাকে পুলিশে ধরিয়ে দিয়েছে। এই ধারণা থেকেই প্রতিশোধ নিতে নুরু সুযোগ খুঁজতে থাকে। জনি জীবিকার তাগিদে কিশোরগঞ্জ জেলায় অবস্থান করে।শুক্রবার ছুটি থাকায় গত বৃহস্পতিবার বাড়ি আসে জনি। শুক্রবার ইফতার শেষে রাত সাড়ে ৮টার দিকে স্থানীয় নওহাটা বাজারে যাওয়ার সময় নুরু মিয়ার লোকজন জনির ওপর হামলা চালিয়ে এলোপাতাড়ি কুপিয়ে পালিয়ে যায়। স্থানীয়রা মুমূর্ষু অবস্থায় জনিকে উদ্ধার করে গৌরীপুর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন। এ ঘটনার প্রতিবাদে নিহতের স্বজনরা নুরু মিয়ার বাড়ি-ঘরে হামলা চালিয়েছে।গৌরীপুর থানা পুলিশের ভারপ্রাপ্ত কর্মকর্তা (ওসি) আব্দুল্লাহ আল মামুন জানান, নুরু এলাকার চিহ্নিত মাদক কারবারী। কিছু দিন আগে সে পুলিশের হাতে আটক হয়েছিল। তার ধারণা নিহত জনিই তাকে পুলিশে ধরিয়ে দিয়েছিল। এমন সন্দেহের জেরেই জনিকে হত্যা করা হতে পারে। অনাকাঙ্ক্ষিত পরিস্থিতি এড়াতে এলাকায় অতিরিক্ত পুলিশ মোতায়েন করা হয়েছে বলে ওসি জানান।আরএআর/জেআইএম</body>
</article>
