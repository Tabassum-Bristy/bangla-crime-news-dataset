<article>
  <headline>
নিথর দেহে দক্ষিণ আফ্রিকা থেকে বাড়ি ফিরলেন ফিরোজ
</headline>
  <url>https://www.jagonews24.com/country/news/496199</url>
  <published_at>
</published_at>
  <category>খুন</category>
  <body>দক্ষিণ আফ্রিকায় সন্ত্রাসীদের গুলিতে খুন হওয়া টাঙ্গাইলের মির্জাপুরের ফিরোজ আল মামুন ওরফে শিমুলের (২৮) মরদেহ দেশে আনা হয়েছে। শুক্রবার ভোরে তার গ্রামের বাড়ি মির্জাপুর উপজেলার বানাইল ইউনিয়নের বানাইল গ্রামে তার মরদেহ পৌঁছায়। সকাল ১০টার দিকে জানাজা শেষে তাকে দাফন করা হয়।নিহত ফিরোজ আল মামুন বানাইল গ্রামের হুমায়ূন কবীরের ছেলে।স্থানীয়রা জানান, গত ১০ বছর আগে ফিরোজ দক্ষিণ আফ্রিকায় পাড়ি জমান। সেখানে লেনেসিয়া এলাকায় দোকান ভাড়া নিয়ে ব্যবসা শুরু করেন। গত ২৩ এপ্রিল দুপুরে একটি প্রাইভেটকারযোগে দোকানে থাকা এক লাখ আফ্রিকান রেন্ড (বাংলাদেশের প্রায় ছয় লাখ টাকা) স্থানীয় ব্যাংকে জমা দেয়ার জন্য রওনা হন। পথিমধ্যে সন্ত্রাসীরা তার গাড়ির গতিরোধ করে তাকে গুলি করে টাকা ছিনিয়ে নেয়। গুরুতর আহত অবস্থায় ফিরোজকে স্থানীয় একটি হাসপাতালে নেয়া হলে সেখানে কর্তব্যরত চিকিৎসক মৃত ঘোষণা করেন।স্থানীয় ইউপি সদস্য বাদশা মিয়া জানান, শুক্রবার ভোর ৪টার দিকে ফিরোজের মরদেহ তার গ্রামের বাড়িতে পৌঁছায়। সকাল ১০টায় জানাজা শেষে তাকে দাফন করা হয়। নিহতের সৌদি আরব প্রবাসী বড় ভাই সবুজ মিয়া একই বিমানে দেশে আসেন।এস এম এরশাদ/আরএআর/এমকেএইচ</body>
</article>
