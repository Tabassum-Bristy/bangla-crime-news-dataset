<article>
  <headline>
স্যালাইনের সঙ্গে বিষ মিশিয়ে অন্তঃসত্ত্বা স্ত্রীকে হত্যা
</headline>
  <url>https://www.jagonews24.com/country/news/378643</url>
  <published_at>
</published_at>
  <category>খুন</category>
  <body>পাবনা সদর উপজেলার শালাইপুর গ্রামে শরীরে দেয়া স্যালাইনের সঙ্গে বিষ মিশিয়ে অভিনব কায়দায় আঞ্জুয়ারা খাতুন (২৭) নামে এক অন্তঃসত্ত্বা গৃহবধূকে হত্যার অভিযোগ উঠেছে তার স্বামীর বিরুদ্ধে। ঘটনার পর থেকে স্বামী খাইরুল ইসলাম পলাতক রয়েছেন।এ ঘটনায় মঙ্গলবার দুপুরে খাইরুল ইসলামসহ পাঁচজনকে আসামি করে পাবনা সদর থানায় একটি হত্যা মামলা দায়ের করা হয়েছে। এর আগে সোমবার সন্ধ্যায় নিহত গৃহবধূর মরদেহের ময়নাতদন্ত পাবনা জেনারেল হাসপাতাল মর্গে সম্পন্ন হয়।নিহত আঞ্জুয়ারা সদর উপজেলার গয়েশপুর ইউনিয়নের শালাইপুর গ্রামের আব্দুল করিম কামারের মেয়ে। অভিযুক্ত স্বামী খাইরুল ইসলাম জেলার আটঘরিয়া উপজেলার একদন্ত ইউনিয়নের গোপালপুর গ্রামের মৃত আজিমুদ্দিন শেখের ছেলে।নিহতের ভাই রওশন কামার জানান, আঞ্জুয়ারাকে ১০ বছর আগে খাইরুলের সঙ্গে বিয়ে দেয়া হয়। এরপর থেকেই সে নানা অজুহাতে স্ত্রীর ওপর নির্যাতন চালাত। এরই ধারাবাহিকতায় রোববার সকালে আঞ্জুয়ারা অসুস্থ এমন কথা বলে খাইরুল স্থানীয় বাজার থেকে গ্রাম্য এক ডাক্তারকে বাড়িতে ডেকে নিয়ে যায়। আগে থেকে আনা বিষ মেশানো স্যালাইন ওই ডাক্তারের সহায়তায় স্ত্রীর শরীরে পুশ করে বাড়ি থেকে ডাক্তারকে নিয়ে দ্রুত সটকে পড়ে খাইরুল। স্যালাইন শরীরে ঢোকার পাঁচ মিনিট পর বিষক্রিয়ায় অস্থির হয়ে ওঠে আঞ্জুয়ারা। গুরুতর অবস্থায় তাকে পাবনা জেনারেল হাসপাতালে নিয়ে গেলে কর্তব্যরত ডাক্তার মৃত ঘোষণা করেন।তিনি আরও জানান, আঞ্জুয়ারার ১০ বছরের একটি ছেলে রয়েছে এবং সে ৭ মাসের অন্তঃসত্ত্বা ছিল।পাবনা সদর থানার ওসি (তদন্ত) জালাল উদ্দিন ঘটনার সত্যতা স্বীকার করে জাগো নিউজকে জানান, আঞ্জুয়ারার ভাই কুতুব উদ্দিন বাদী হয়ে স্বামী খাইরুলসহ পাঁচজনকে আসামি করে একটি হত্যা মামলা দায়ের করেছেন। আসামিদের গ্রেফতারের চেষ্টা চলছে।একে জামান/আরএআর/জেআইএম</body>
</article>
