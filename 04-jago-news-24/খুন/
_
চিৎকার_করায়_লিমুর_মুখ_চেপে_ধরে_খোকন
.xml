<article>
  <headline>
চিৎকার করায় লিমুর মুখ চেপে ধরে খোকন
</headline>
  <url>https://www.jagonews24.com/country/news/448967</url>
  <published_at>
</published_at>
  <category>খুন</category>
  <body>মুন্সীগঞ্জের শ্রীনগরে লিমা আক্তার লিমু (১৭) নামে এক কিশোরী হত্যার প্রধান আসামি মো. খোকনকে গাজীপুর থেকে গ্রেফতার করেছে পুলিশ। সোমবার বিকেলে জেলা পুলিশ সুপারের কার্যালয়ের সভা কক্ষে এক সংবাদ সম্মেলনে এ তথ্য জানায় পুলিশ।সংবাদ সম্মেলনে জানানো হয়, রোববার রাত সাড়ে ১০টার দিকে অভিযান চালিয়ে গাজীপুরের টঙ্গী উপজেলার মুরকুন এলাকা থেকে তাকে গ্রেফতার করে শ্রীনগর থানা পুলিশ। সিরাজদিখান উপজেলার পাউসার গ্রামের মো. বাবুলের ছেলে খোকন। বিবাহিত এবং দুই সন্তানের জনক খোকনের শ্রীনগরের বাড়ৈখালি চান সুপার মার্কেটে দর্জির দোকান আছে।এর আগে ৩১ আগস্ট দুপুরে ইছামতী মার্কেট সংলগ্ন ইছামতী নদীর তীরে লিমুর হাত-পা বাঁধা বস্তাবন্দি মরদেহ উদ্ধার করে পুলিশ। এই ঘটনায় সোমবার গ্রেফতার খোকন আদালতে ১৬৪ ধারায় স্বীকারোক্তিমূলক জবানবন্দি দিয়েছে।পুলিশ জানায়, দীর্ঘদিন ধরেই লিমুর সঙ্গে খোকনের অবৈধ শারীরিক সম্পর্ক চলছিল। প্রায়ই লিমু খোকনের কাছ থেকে টাকা নিত। গত ২৮ আগস্ট সকালের দিকে লিমু দোকানে এসে খোকনের কাছে ৩০ হাজার টাকা দাবি করে। টাকা না থাকায় খোকন তাকে রাতে আসতে বলে। রাতে আসলে খোকন তাকে ধর্ষণ করে। এক পর্যায়ে টাকা দিতে রাজি না হলে লিমু চিৎকার করতে থাকে। চিৎকার বন্ধ করতে খোকন লিমুর মুখ চেপে ধরে। বেশ কিছুক্ষণ মুখ চেপে ধরার ফলে তার মৃত্যু হয় তার। এরপর দোকানে ব্যবহৃত কাপড়ের কাঠের বক্সের ভেতরে বস্তাবন্দি অবস্থায় তাকে রাখা হয়। দোকানে বস্তাবন্দি রাখার দুইদিন পর গন্ধ বের হতে থাকলে তৃতীয় দিন রাতে লিমুর মরদেহ নদীতে ফেলে দেয় খোকন।সংবাদ সম্মেলনে মুন্সীগঞ্জের পুলিশ সুপার জায়েদুল আলম, অতিরিক্ত পুলিশ সুপার মোস্তাফিজুর রহমান, লৌহজং ও শ্রীনগর সার্কেলের অতিরিক্ত পুলিশ সুপার কাজী মাকসুদা লিমা, শ্রীনগর থানার ভারপ্রাপ্ত কর্মকর্তা (ওসি) ইউনুচ আলী, জেলা গোয়েন্দা শাখার ভারপ্রাপ্ত কর্মকর্তা (ওসি) এস এম আলমগীর হোসেন প্রমুখ উপস্থিত ছিলেন।ভবতোষ চৌধুরী নুপুর/আরএআর/জেআইএম</body>
</article>
