<article>
  <headline>
পীরগঞ্জে প্রতিপক্ষের হামলায় চাচা-ভাতিজা নিহত
</headline>
  <url>https://www.jagonews24.com/country/news/442395</url>
  <published_at>
</published_at>
  <category>খুন</category>
  <body>রংপুরের পীরগঞ্জ উপজেলায় জমি নিয়ে বিরোধের জের ধরে প্রতিপক্ষের কোদালের আঘাতে দুইজন নিহত হয়েছে। শনিবার সকালে পীরগঞ্জ পৌরসভার তাহিরপুর মজিলা গ্রামে এ ঘটনা ঘটে।নিহতরা হলেন- ওই গ্রামের মৃত ফজল মন্ডলের ছেলে রাজা মন্ডল (৬০) ও মৃত আজিজ মন্ডলের ছেলে রফিকুল ইসলাম মন্ডল (৫০)। নিহতরা সম্পর্কে চাচা-ভাতিজা বলে জানা গেছে।স্থানীয় সূত্রে জানা গেছে, রাজা মন্ডল ও তার ভাইয়ের ছেলে হারুনের (৩২) মধ্যে দীর্ঘদিন ধরে জমি নিয়ে বিরোধ চলছিল। সম্প্রতি এলাকাবাসীর শালিস বৈঠকে রাজা মন্ডল ১০ শতক জমি হারুনকে ছেড়ে দিলে বিরোধের অবসান হয়। শনিবার সকালে রাজা মন্ডল ছেড়ে দেয়া ওই জমি চাষ করতে গেলে হারুন বাধা দেয়। এতে কথা কাটাকাটির এক পর্যায়ে হারুন হাতে থাকা কোদাল দিয়ে রাজা মন্ডলের মাথায় আঘাত করে। বাবাকে মারতে দেখে রাজার ছেলে সামছুল এগিয়ে এলে তাকেও কোদাল দিয়ে আঘাত করে হারুন। এতে সামছুলের পা ভেঙে যায়। এ সময় রাজা মন্ডলের ভাতিজা রফিকুল এগিয়ে গেলে তাকেও কোদাল দিয়ে কোপায় হারুন। আশঙ্কাজনক অবস্থায় রাজা মন্ডল ও রফিকুলকে রংপুর মেডিকেল কলেজ হাসপাতালে ভর্তি করা হয়। সেখানে সকাল ৯টায় রাজা মন্ডল ও বিকেলে রফিকুল মারা যান। সংঘর্ষে হারুনও আহত হয়েছে। আহত সামছুল ও হারুনকে রংপুর মেডিকেল কলেজ হাসপাতালে ভর্তি করা হয়েছে।পীরগঞ্জ থানা পুলিশের ভারপ্রাপ্ত কর্মকর্তা (ওসি) রেজাউল করিম জানান, এ ঘটনায় রাজা মন্ডলের মেয়ে আরেফা বেগম বাদী হয়ে তিনজনকে আসামি করে হত্যা মামলা দায়ের করেছেন। প্রধান আসামি হারুনকে গ্রেফতার করা হয়েছে।আরএআর/জেআইএম</body>
</article>
