<article>
  <headline>
আ.লীগ কার্যালয়ে ঢুকে যুবলীগকর্মীকে ছুরিকাঘাতে হত্যা
</headline>
  <url>https://www.jagonews24.com/country/news/501540</url>
  <published_at>
</published_at>
  <category>খুন</category>
  <body>বগুড়ার সারিয়াকান্দি উপজেলায় রতন আকন্দ (৩৩) নামে ইউনিয়ন যুবলীগের এক সদস্যকে ছুরিকাঘাতে হত্যা করা হয়েছে। সোমবার রাতে দুর্বৃত্তরা উপজেলার রামচন্দ্রপুর ইউনিয়ন আওয়ামী লীগ কার্যালয়ে তার ওপর হামলা করে। পুলিশ রতনের মরদেহ উদ্ধার করে মর্গে পাঠিয়েছে।সারিয়াকান্দি থানার পুলিশ পরিদর্শক (তদন্ত) এনায়েতুর রহমান এ ঘটনার সত্যতা নিশ্চিত করেছেন।রামচন্দ্রপুর ইউনিয়ন আওয়ামী লীগের সাধারণ সম্পাদক ফজলুল করিম লিপু বলেন, রতন আকন্দ রামচন্দ্রপুর ইউনিয়ন যুবলীগের সদস্য ছিলেন। তিনি কাটাখালি গ্রামের ইদ্রিস আকন্দের ছেলে। এলাকায় আধিপত্য বিস্তার নিয়ে রতনের সঙ্গে স্থানীয় বিএনপি, যুবদল ও ছাত্রদলের বিরোধ ছিল।ফজলুল করিম লিপু বলেন, সোমবার সন্ধ্যায় রতন রামচন্দ্রপুর ইউনিয়ন আওয়ামী লীগ কার্যালয়ে ইফতার করতে এসেছিলেন। ইফতারের পর দলীয় কার্যালয়ের ভেতরে ফুলবাড়ি ইউনিয়ন বিএনপির সাংগঠনিক সম্পাদক ফজলু, তার দুই ছেলে ছাত্রদলকর্মী সনি ও রনি, জহুরুল, লিটু, সাগর, যুবদলকর্মী মিনহাজ এবং আবু বক্কর ঢুকে পড়ে। তারা রতন মিয়ার বুকেসহ শরীরের বিভিন্ন স্থানে ছুরিকাঘাত করে পালিয়ে যায়।গুরুতর আহত অবস্থায় রতনকে উদ্ধার করে বগুড়া শহীদ জিয়াউর রহমান মেডিকেল কলেজ (শজিমেক) হাসপাতালে নেয়া হলে কর্তব্যরত চিকিৎসক মৃত ঘোষণা করেন।সারিয়াকান্দি থানার পরিদর্শক (তদন্ত) এনায়েতুর রহমান বলেন, এটা কোনো রাজনৈতিক হত্যাকাণ্ড নয়। পূর্ব কোনো বিরোধে তাকে হত্যা করা হয়েছে।লিমন বাসার/বিএ</body>
</article>
