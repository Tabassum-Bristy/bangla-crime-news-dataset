<article>
  <headline>
প্রতিপক্ষের কোপে যুবক খুন, নারীসহ আহত ৮
</headline>
  <url>https://www.jagonews24.com/country/news/307273</url>
  <published_at>
</published_at>
  <category>খুন</category>
  <body>রাজশাহীর পুঠিয়া উপজেলায় প্রতিপক্ষের ধারাল হাসুয়ার কোপে খুন হয়েছেন মিঠুন আলী (২৮) নামের এক যুবক। চিকিৎসাধীন অবস্থায় সোমবার সন্ধ্যায় রাজশাহী মেডিকেল কলেজ (রামেক) হাসপাতলে মারা যান তিনি।নিহত মিঠুন আলী উপজেলার ফুলবাড়ি আজিমপাড়া গ্রামের জালাল উদ্দিনের ছেলে। জমি নিয়ে বিরোধের জেরে প্রতিপক্ষের হামলায় মারা যান তিনি।এদিকে, হাসুয়ার মারাত্মক কোপে আহত হয়ে হাসপাতালে চিকিৎসাধীন রয়েছেন নিহতের বড়ভাই দুলাল আলী (৩০) ও চাচা জিন্নাত আলী (৫০)। পাশাপাশি কোপ ঠেকাতে গিয়ে ছেলের হাতে আহত হয়েছেন হামলাকারী শাজাহান আলীর বাবা ওমর আলী (৫৫)। তাকে উপজেলা স্বাস্থ্যকেন্দ্রে নেয়া হয়েছে। সেখানে চিকিৎসাধীন হামলায় আহত আরও পাঁচ নারী-পুরুষ। তাৎক্ষণিকভাবে তাদের নাম-পরিচয় পাওয়া যায়নি। জমি নিয়ে বিরোধের জেরে এ হামলা হয়েছে।প্রত্যক্ষদর্শীরা জানায়, বিকেল সাড়ে ৪টার দিকে ফুলবাড়ি আজিমপাড়ায় নিহত মিঠুন আলী ও তার ভাই-চাচাদের সঙ্গে প্রতিবেশী শাহজাহান আলীর বাকবিতণ্ডা হয়। একপর্যায়ে ধারাল হাসুয়া নিয়ে প্রতিপক্ষের ওপর হামলা চালায় শাহজাহান। সেই সঙ্গে মারাত্মকভাবে কুপিয়ে যখম করেন মিঠন আলী, তার বড়ভাই দুলাল আলী এবং চাচা জিন্নাত আলীকে। এ সময় ছেলেকে ঠেকাতে গিয়ে আহত হন শাহজাহান আলীর বাবা ওমর আলীসহ আরও বেশ কয়েকজন। পরে স্থানীয়রা মুমূর্ষু অবস্থায় মিঠুন, দুলাল ও জিন্নাতকে রামেক হাসপাতালে নেয়া হয়। সেখানে চিকিৎসাধীন অবস্থায় মারা যান মিঠুন। দুই পক্ষের মধ্যে আত্মীয়তার সম্পর্ক রয়েছে বলেও জানিয়েছেন স্থানীয়রা।ঘটনার সত্যতা নিশ্চিত করে পুঠিয়া থানা পুলিশের ভারপ্রাপ্ত কর্মকর্তা (ওসি) সায়েদুর রহমান ভূইয়া জানান, মরদেহ উদ্ধার করে ময়নাতদেন্তর জন্য রামেক হাসপাতাল মর্গে নেয়া হয়েছে। এছাড়া ঘটনাস্থল পরিদর্শন করেছে পুলিশ। এ নিয়ে আইনত ব্যবস্থা নেয়া হচ্ছে বলেও জানান ওসি।ফেরদৌস সিদ্দিকী/এএম/এমএস</body>
</article>
