<article>
  <headline>
টাকার জন্য ২ মাসের শিশুকে মেরে ফেললেন বাবা
</headline>
  <url>https://www.jagonews24.com/country/news/438855</url>
  <published_at>
</published_at>
  <category>খুন</category>
  <body>হবিগঞ্জের লাখাই উপজেলায় নেশার টাকার জন্য দুই মাস বয়সী শিশুকে মেরে ফেললেন বাবা। এ সময় স্ত্রী ও ৯ বছর বয়সী আরেক মেয়েকে পিটিয়ে আহত করা হয়েছে।গুরুতর আহত অবস্থায় স্ত্রী ও মেয়েকে সদর আধুনিক হাসপাতালে ভর্তি করা হয়েছে। এ ঘটনায় ঘাতক বাবা সাইদুল ইসলামকে আটক করেছে পুলিশ। মঙ্গলবার বিকেলে উপজেলার মানপুর গ্রামে এ ঘটনা ঘটে।হাসপাতালে চিকিৎসাধীন স্ত্রী ফুল জাহান জানান, তার স্বামী সাইদুল ইসলাম দীর্ঘদিন ধরে নেশায় আসক্ত। নেশার টাকার প্রয়োজন হলেই প্রায়ই তিনি পরিবারের সদস্যদের মারধর করেন। মঙ্গলবার বিকেলে হঠাৎ ফুল জাহানের কাছে নেশার টাকা চান। টাকা দিতে অস্বীকার করায় ক্ষিপ্ত হয়ে ওঠেন সাইদুল। এ সময় ঘুমন্ত দুই মাস বয়সী শিশু ইকরা মনিকে তুলে আছাড় দেন। সেই সঙ্গে স্ত্রী ফুল জাহান ও অপর মেয়ে মারিয়া আক্তারকে (৯) পিটিয়ে আহত করেন। তার এমন হিংস্র আচরণ দেখে ঘর থেকে পালিয়ে রক্ষা পায় অপর দুই ছেলে।স্ত্রী ফুল জাহান বলেন, এ অবস্থা দেখে আমরা চিৎকার শুরু করলে আশপাশের লোকজন এসে আমাদের উদ্ধার করে সদর আধুনিক হাসপাতালে ভর্তি করে। হাসপাতালে চিকিৎসাধীন অবস্থায় দুই মাস বয়সী শিশু ইকরা মনি মারা যায়।লাখাই থানা পুলিশের ভারপ্রাপ্ত কর্মকর্তা (ওসি) মো. বজলার রহমান বলেন, নেশার টাকার জন্য নিজের সন্তানকে আছাড় দিয়েছে সাইদুল। স্ত্রী ও অন্য মেয়েকে পিটিয়ে আহত করেছে। হাসপাতালে চিকিৎসাধীন অবস্থায় শিশুটি মারা যায়। খবর পেয়ে সাইদুল ইসলামকে আটক করেছে পুলিশ। তবে এ বিষয়ে এখনও মামলা হয়নি।সৈয়দ এখলাছুর রহমান খোকন/এএম/এমএস</body>
</article>
