<article>
  <headline>
ক্লাবে জুয়ার বিবাদে খুন হন সুমন
</headline>
  <url>https://www.jagonews24.com/national/news/385177</url>
  <published_at>
</published_at>
  <category>খুন</category>
  <body>রাজধানীর উত্তরার একটি ক্লাবে মধ্যবয়সী ব্যক্তির রক্তাক্ত মরদেহ উদ্ধারের পর পুলিশ জানিয়েছে এটি পরিকল্পিত হত্যাকাণ্ড। মারধর ও ছুরিকাঘাতে সুমন নামে ওই ব্যক্তির মৃত্যু হয়। মূলত ওই ক্লাবে নিয়মিত চলত জুয়ার আসর। আসরে জুয়ার টাকার ভাগাভাগি ও ব্যক্তিগত অর্থনৈতিক লেনদেনের জেরে ওই হত্যাকাণ্ড ঘটে। হত্যায়কাণ্ডে জড়িত তিন পলাতক সন্দেহভাজনকে খুঁজছে পুলিশ।গত শনিবার সকালে রাজধানীর উত্তরার ৪ নম্বর সেক্টরের ২/এ নং সড়কের ১ নম্বর বাসায় গড়ে তোলা ‘উত্তরা স্পোর্টিং ক্লাব’-এর দ্বিতীয় তলায় এ হত্যাকাণ্ড ঘটে।নিহতের বাড়ি ময়মনসিংহের হালুয়াঘাট থানার নাগলা নামক এলাকায়। সুমন শুরুতে ঢাকায় ওষুধ কোম্পানিতে চাকরি করতেন। পরে জুয়ার আসক্তি ও পেশাগত অনিয়মিত উপস্থিতির কারণে চাকরি হারান তিনি।এ খুনের ঘটনায় নিহত সুমনের বাবা ফয়েজ উদ্দিন আহমেদ বাদী হয়ে উত্তরা পূর্ব থানায় একটি হত্যা মামলা দায়ের করেছেন। মামলা নং-২। ওই ঘটনায় জিজ্ঞাসাবাদের উদ্দেশ্যে শনিবার দুপুরে ফেরদৌস ওরফে পেরু (৩৫) ও জুয়েল (৩০) নামে দুজনকে আটকের পর আদালতে পাঠায় পুলিশ। আটক জুয়েল দ্বিতীয় তলার কার্ড কর্ণারের মালিক বিতানের গাড়িচালক ও পেরু একই প্রতিষ্ঠানের বয় হিসেবে কাজ করেন।প্রত্যক্ষদর্শী ও উত্তরা পূর্ব থানা সূত্রে জানা গেছে, ক্লাবের বিতান ও সুমনের মধ্যে জুয়া খেলার টাকা নিয়ে দীর্ঘদিন যাবৎ দন্দ্ব চলছিল। এরই জের ধরে শুক্রবার রাতে বিতানের নির্দেশে তার সহযোগী লাবলু সুমনকে ধরে নিয়ে আসে। তাদের মধ্যে বাগবিতণ্ডার এক পর্যায়ে সুমনকে ছুরিঘাত করে সবাই পালিয়ে যায়। সকালে খবর পেয়ে ক্লাবের ভেতর থেকে সুমনের মৃতদেহ উদ্ধার করে পুলিশ।ঘটনার নেপথ্যে কারণ সম্পর্কে জানতে চাইলে উত্তরা পূর্ব থানার পরিদর্শক (তদন্ত) শফিকুল গণি সাবু জাগো নিউজকে বলেন, উত্তরা স্পোর্টিং ক্লাবের পঞ্চম তলা ভবনের দ্বিতীয় তলার কার্ড কর্ণারের মালিক বিতানের সঙ্গে সুমনের টাকার লেনদেন ছিল। বিতান নিহত সুমনের কাছে টাকা পেত। ওই লেনদেনের জেরেই এ হত্যাকাণ্ডের ঘটনা ঘটেছে বলে জানা গেছে।ডিএমপির উত্তরা বিভাগের বিমানবন্দর জোনের সহকারী কমিশনার (এসি) রুহুল আমিন সাগর জানান, সুরতহালের তথ্য মতে, ছুরিকাঘাতের পর রক্তক্ষরণে মৃত্যু হয় সুমনের। সন্দেহের ভিত্তিতে আটক দুজনকে জিজ্ঞাসাবাদের পর এ ঘটনার নেপথ্যের কারণ ও মূলহোতাদের নাম ওঠে এসেছে।তিনি বলেন, হত্যাকাণ্ডের নেপথ্যে জুয়া খেলা বলে ধারণা করা হয়েছে। জুয়া খেলা হয় এমন অভিযোগেই এর আগে ওই বন্ধ করে দেয়া হয়েছিল। পরে গোপনে তারা ফের ক্লাবটি চালু করেছিল।‘ক্লাবটি অনুমতি ছাড়া ফের চালু ও হত্যার ঘটনায় জড়িত ক্লাবের বিতান, লাবলু ও দীপু নামে তিনকে খোঁজা হচ্ছে। বিতান পেশাদার জুয়াড়ি। বিভিন্ন ক্লাবে জুয়ার আসর পরিচালনা করাই তার পেশা। নিহত সুমনও জুয়া খেলতেন। হত্যাকাণ্ডে বিতানকে সহযোগিতা করে লাবলু ও দীপু’-বলেন এসি রুহুল আমিন সাগর।জেইউ/জেডএ/আইআই</body>
</article>
