<article>
  <headline>
হাসপাতালে স্ত্রীর মরদেহ রেখে পালালেন স্বামী
</headline>
  <url>https://www.jagonews24.com/country/news/422823</url>
  <published_at>
</published_at>
  <category>খুন</category>
  <body>লক্ষ্মীপুরে যৌতুকের দাবিতে জোসনা বেগম (২৫) নামে এক গৃহবধূকে পিটিয়ে হত্যার পর মরদেহ হাসপাতালে রেখে পালিয়েছে স্বামী। শনিবার সকালে নিহত গৃহবধূর মরদেহ ময়নাতদন্তের জন্য লক্ষ্মীপুর সদর হাসপাতাল মর্গে রাখা হয়।স্থানীয়রা জানায়, স্বামী সুজন সদর উপজেলার পিয়ারাপুর এলাকার মমিন উল্যাহ পাটওয়ারীর ছেলে। জোসনা লক্ষ্মীপুর পৌরসভার বাঞ্চানগর এলাকার মো. বাহারের মেয়ে। ৬ বছর আগে তাদের বিয়ে হয়। জোসনা-সুজনের সংসারে এক ছেলে, এক মেয়ে রয়েছে।নিহতের স্বজনদের অভিযোগ, বিয়ের পর থেকেই জোসনা কাছে যৌতুকের দাবি করে আসছে সুজন ও শ্বশুর বাড়ির লোকজন। সম্প্রতি সুজন পরকীয়া প্রেমে জড়িয়ে পড়ে। এসব নিয়ে প্রায়ই জোসনাকে শারীরিক ও মানষিকভাবে নির্যাতন করা হত। এর জের ধরে শুক্রবার সকালে জোসনাকে মারধর করে স্বামী সুজন। সন্ধ্যায় বৈঠকে করে উভয় পরিবার বিষয়টি মীমাংসা করে দেয়। তবে রাতের কোন এক সময়ে জোসনাকে পিটিয়ে হত্যা করা হয়। পরে সকালে তার মরদেহ সদর হাসপাতালে রেখে পালিয়ে যায় স্বামী।নিহতের বাবা মো. বাহার বলেন, যৌতুক হিসেবে সবশেষ ঋণ নিয়ে ৫০ হাজার টাকা জোসনার স্বামীকে দেয়া হয়েছে। পরিকল্পিতভাবে আমার মেয়েকে পিটিয়ে হত্যা করেছে জোসনা স্বামী ও শ্বশুর বাড়ির লোকজন।লক্ষ্মীপুর সদর মডেল থানার ভারপ্রাপ্ত কর্মকর্তা (ওসি) লোকমান হোসেন বলেন, খবর পেয়ে পুলিশ পাঠানো হয়েছে। মরদেহ হাসপাতালের মর্গে রয়েছে। এ বিষয়ে তদন্ত করে আইনগত ব্যবস্থা নেয়া হবে।কাজল কায়েস/আরএ/জেআইএম</body>
</article>
