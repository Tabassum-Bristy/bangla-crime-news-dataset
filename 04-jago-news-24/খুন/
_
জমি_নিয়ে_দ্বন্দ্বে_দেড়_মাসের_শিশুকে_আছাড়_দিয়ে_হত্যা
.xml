<article>
  <headline>
জমি নিয়ে দ্বন্দ্বে দেড় মাসের শিশুকে আছাড় দিয়ে হত্যা
</headline>
  <url>https://www.jagonews24.com/country/news/404545</url>
  <published_at>
</published_at>
  <category>খুন</category>
  <body>কক্সবাজারের চকরিয়ায় জমি নিয়ে বিরোধকে কেন্দ্র করে প্রতিপক্ষের লোকজন দেড় মাস বয়সী এক শিশুকে আছাড় দিয়ে হত্যা করেছে। বুধবার বিকেল ৫টার দিকে মারা যায় শিশুটি। চকরিয়া পৌরসভার পালাকাটা খোন্দকার পাড়ায় এ ঘটনা ঘটে। শিশুটির নাম লতিফা জান্নাত নূরী। সে খোন্দকার পাড়ার কবির আহমদের মেয়ে।কবির আহমদের স্ত্রী ছায়েরা খাতুন বলেন, বেলা ১টার দিকে কলেজপড়ুয়া বড় মেয়ে মেরী আক্তার দেড় মাস বয়সী নূরীকে কোলে নিয়ে উঠানে দাঁড়িয়েছিল। এ সময় জমি নিয়ে পূর্ব বিরোধ থাকা প্রতিবেশী আবু তাহেরসহ ১৫-২০ জন দুর্বৃত্ত হঠাৎ বাড়িতে হামলা চালায়। তারা বড় মেয়ের কোল থেকে শিশু মেয়েকে কেড়ে নিয়ে উঠানে আছার দিয়ে ফেলে চলে যায়।শিশুটিকে দ্রুত উপজেলা স্বাস্থ্য কমপ্লেক্সে নিয়ে চিকিৎসা করানোর পর একটু স্বাভাবিক হলে বাড়িতে নিয়ে আসা হয়। কিন্তু বিকেল সাড়ে ৪টার দিকে হঠাৎ অজ্ঞান হয়ে পড়লে তাকে আবারও হাসপাতালে নেয়া হয়। সেখানে সে মারা যায়। খবর পেয়ে সন্ধ্যা সাড়ে ৬টার দিকে পুলিশের একটি দল হাসপাতালে এসে ঘটনার বিস্তারিত লিখে নেয়।চকরিয়া থানার অফিসার ইনচার্জ মো. বখতিয়ার উদ্দিন চৌধুরী তথ্যের সত্যতা নিশ্চিত করে বলেন, নিহত শিশুর মরদেহের প্রাথমিক সুরতহাল রিপোর্ট তৈরির পর ময়নাতদন্তের জন্য কক্সবাজার সদর হাসপাতাল মর্গে পাঠানো হয়েছে। এ ব্যাপারে আইনগত ব্যবস্থা নেয়া হচ্ছে। তবে ঘটনার সঙ্গে জড়িত কাউকে গ্রেফতার করা হয়নি।সায়ীদ আলমগীর/বিএ</body>
</article>
