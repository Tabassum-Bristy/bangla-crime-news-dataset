<article>
  <headline>
ছাত্রলীগ কর্মীকে বোমা মেরে হত্যা
</headline>
  <url>https://www.jagonews24.com/country/news/480386</url>
  <published_at>
</published_at>
  <category>খুন</category>
  <body>যশোরে পূর্ববিরোধের জের ধরে মামুন হোসেন নামে এক ছাত্রলীগ কর্মীকে কুপিয়ে ও বোমা মেরে হত্যা করা হয়েছে। শনিবার সন্ধ্যা ৭টার দিকে শহরতলীর শেখহাটি জামরুলতলা এলাকায় এ ঘটনা ঘটে। এ সময় আরিফ হোসেন নামে আরেক ছাত্রলীগ কর্মী আহত হয়েছেন।নিহত মামুন শহরের ঘোপ সেন্ট্রাল রোডের রবিউল ইসলামের বাড়ির ভাড়াটিয়া মৃত আব্দুর রউফের ছেলে। তিনি একটি মোবাইল ফোনের দোকানদার। আর আহত আরিফ হোসেন ঘোপ বাবলাতলা এলাকার বজলু খলিফার ছেলে।যশোর কোতোয়ালি থানা পুলিশের ভারপ্রাপ্ত কর্মকর্তা (ওসি) অপূর্ব হাসান জানান, মামুন সন্ধ্যায় শেখহাটি জামরুলতলা এলাকার রাসেলের চায়ের দোকানে বসেছিলেন। এ সময় তার ওপর হামলা করা হয়। তাকে কুপিয়ে ও বোমা মেরে হত্যা করেছে দুর্বৃত্তরা। কী কারণে তাকে হত্যা করা হয়েছে সে বিষয়ে তাৎক্ষণিকভাবে জানতে পারেনি পুলিশ। তবে একটি মেয়েকে নিয়ে স্থানীয় একটি গ্রুপের সঙ্গে তার বিরোধ ছিল।যশোর ২৫০ শয্যা জেনারেল হাসপাতালের চিকিৎসক বজলুর রশিদ টুলু জানান, মামুনের শরীরের বিভিন্ন স্থানে কোপ ও বোমা হামলার চিহ্ন রয়েছে। হাসপাতালে নিয়ে আসা হলে তাকে মৃত ঘোষণা করা হয়।যশোর জেলা ছাত্রলীগ সভাপতি রওশন ইকবাল শাহী জানান, নিহত মামুন ছাত্রলীগ কর্মী ছিলেন। কারা কী কারণে তার ওপর হামলা চালিয়েছে তা এখনও পরিষ্কার নয়। তবে হামলাকারী যেই হোক তাদের গ্রেফতার করে দৃষ্টান্তমূলক শাস্তি দাবি করেন তিনি।মিলন রহমান/আরএআর/জেআইএম</body>
</article>
