<article>
  <headline>
ছেলের পর বাবা-মাকে পুড়িয়ে হত্যাচেষ্টা, গ্রেফতার ৪
</headline>
  <url>https://www.jagonews24.com/country/news/519700</url>
  <published_at>
</published_at>
  <category>খুন</category>
  <body>পাবনা সদর উপজেলার দুবলিয়া গ্রামের ব্যবসায়ী রবিউল ইসলাম প্রামাণিকের বাড়িতে পেট্রল ঢেলে আগুন দিয়ে পরিবারের সবাইকে পুড়িয়ে হত্যাচেষ্টার ঘটনায় চারজনকে গ্রেফতার করেছে পুলিশ। শনিবার দুপুরে গ্রেফতারকৃতদের পাবনা জেলহাজতে পাঠানো হয়েছে। এর আগে শুক্রবার রাতে তাদের গ্রেফতার করে পুলিশ।গ্রেফতারকৃতরা হলেন সদর উপজেলার আতাইকুলা থানার ফারাতপুর গ্রামের আনসার আলী ওরফে খইমুদ্দিনের ছেলে মনজু (৩৪), জুনাই মোল্লার ছেলে বকু মোল্লা (৪২), বিলাত প্রাংয়ের ছেলে হাবিবর প্রাং (৫২) এবং মনসুর আলীর ছেলে জলিল (২৫)।আতাইকুলা থানা পুলিশের ভারপ্রাপ্ত কর্মকর্তা (ওসি) মনিরুজ্জামান বলেন, শুক্রবার রাতে রবিউল ইসলাম প্রামাণিক আতাইকুলা থানায় নয়জনকে আসামি করে মামলা করেন। রাতেই অভিযান চালিয়ে চারজনকে গ্রেফতার করা হয়। শনিবার দুপুরে গ্রেফতারকৃতদের রিমান্ড চেয়ে জেলহাজতে পাঠানো হয়েছে।গত বছরের ৩০ নভেম্বর রবিউল ইসলাম প্রামাণিকের ছেলে অনিবাবু (১৪) দুর্বৃত্তদের হাতে খুন হয়। এ হত্যাকাণ্ডের রহস্য উদঘাটনের জন্য নিহতের পরিবার মামলা করে। পরে মামলাটি পিবিআইতে স্থানান্তরের জন্য দীর্ঘদিন ধরে আবেদন করে আসছিলেন রবিউল ইসলাম। এরই জের ধরে অগ্নিকাণ্ডের এ ঘটনা ঘটেছে বলে রবিউল ইসলামের পরিবারের আশঙ্কা।রবিউল ইসলাম প্রামাণিক বলেন, চারজন আসামিকে গ্রেফতার করা হয়েছে। আশা করব পুলিশ বাকি আসামিদের গ্রেফতার করবে। গ্রেফতারকৃতদের রিমান্ডে নেয়ার দাবি জানাই। রিমান্ডে জিজ্ঞাসাবাদে আমার বাড়ির দরজা আটকে অগ্নিসংযোগ করে পুড়িয়ে মারার চেষ্টার রহস্য এবং অনিবাবুর হত্যাকাণ্ডের রহস্য উন্মোচিত হবে। আমার সন্তান হত্যার মামলা পিবিআই দিয়ে পুনরায় তদন্ত করা হোক।একে জামান/এএম/জেআইএম</body>
</article>
