<article>
  <headline>
নুসরাত হত্যার বিচারের দাবিতে উত্তাল শোবিজ
</headline>
  <url>https://www.jagonews24.com/entertainment/news/493472</url>
  <published_at>
</published_at>
  <category>খুন</category>
  <body>দুর্বৃত্তদের আগুনে মৃত্যু হয়েছে সোনাগাজীর মাদরাসাছাত্রী নুসরাত জাহান রাফির। গুরুতর অগ্নিদগ্ধ অবস্থায় ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছিল তাকে। বুধবার রাত সাড়ে ৯টার দিকে সবাইকে কাঁদিয়ে না ফেরার দেশে পাড়ি জমান নুসরাত জাহান রাফি। সেই আগুন ছড়িয়ে পড়েছে মানুষের হৃদয়ে।নুসরাত হত্যার বিচারের দাবি জানিয়েছে হাজার হাজার মানুষ। শোবিজ অঙ্গনের তারকারাও মাঠে নামলেন এবার। হত্যাকারীদের সর্বোচ্চ শাস্তি চেয়ে এফডিসির সামনে আজ সকাল ১০টা থেকে চলচ্চিত্র ও নাটকের অভিনেতা-অভিনেত্রী, পরিচালক, প্রযোজকসহ শোবিজের অনেক কর্মীরা একসাথে দাঁড়িয়ে মানববন্ধন করেছেন।এ সময় বাংলাদেশ চলচ্চিত্র পরিচালক সমিতির সভাপতি মুশফিকুর রহমান গুলজার বলেন, ‘সুষ্ঠু তদন্ত শেষে হত্যাকারীদের দ্রুত শাস্তি দাবি করছি আমরা। অপরাধীদের বিচার না হলে অপরাধ বাড়তিই থাকবে।’মানববন্ধনে অংশ নেয়া সকলে এই হত্যার সুষ্ঠু তদন্ত ও দোষীদের সর্বোচ্চ সাজার দাবি জানান। মানববন্ধনে উপস্থিত ছিলেন চিত্রনায়ক আলমগীর, রিয়াজ, চিত্রনায়িকা অঞ্জনা, মৌমিতা মৌ, প্রযোজক খোরশেদ আলম খসরু, কন্ঠশিল্পী রবি চৌধুরী, দিনাত জাহান মুন্নী, দর্শকপ্রিয় অভিনেত্রী সারা যাকের, নির্মাতা ও অভিনেত্রী রোকেয়া প্রাচী, নির্মাতা চয়নিকা চৌধুরী।আরও উপস্থিত ছিলেন অভিনেতা আলীরাজ, শহীদুল আলম সাচ্চু, পরিচালক দেলোয়ার জাহান ঝন্টু, বদিউল আলম খোকন, শাহীন সুমন, শাহ মো: সংগ্রাম, হাবিবুল ইসলাম হাবিব, কচি খন্দকার, বুলবুল বিশ্বাসসহ আরো অনেকে। বাংলাদেশ চলচ্চিত্র পরিচালক সমিতির পাশাপাশি ডিরেক্টরস গিল্ডের কর্মীরাও এই মানববন্ধনে অংশ নেন।এমএবি/এলএ/জেআইএম</body>
</article>
