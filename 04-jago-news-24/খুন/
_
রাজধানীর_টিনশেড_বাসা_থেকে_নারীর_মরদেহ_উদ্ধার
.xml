<article>
  <headline>
রাজধানীর টিনশেড বাসা থেকে নারীর মরদেহ উদ্ধার
</headline>
  <url>https://www.jagonews24.com/national/news/520826</url>
  <published_at>
</published_at>
  <category>খুন</category>
  <body>রাজধানীর লালবাগ তিন নম্বর কাশ্মীরি টোলার একটি টিনশেড বাসা থেকে শিলা (২৮) নামে এক নারীর মরদেহ উদ্ধার করেছে পুলিশ।রোববার ভোরে মৃতদেহটি উদ্ধার করা হয়। ময়নাতদন্তের জন্য শিলার মৃতদেহ ঢাকা মেডিকেল কলেজ (ঢামেক) হাসপাতালের মর্গে রাখা হয়েছে বলে জানিয়েছেন ঢামেক পুলিশ ক্যাম্পের ইনচার্জ (ইন্সপেক্টর) বাচ্চু মিয়া।শিলার বোন জেমসিন আক্তার জানান, তাদের বাবার নাম মৃত আক্কাস আলী। শিলা কামরাঙ্গীরচরে থাকে। তিন বছর আগে তার স্বামীর সঙ্গে তালাক হয়।তিনি বলেন, শিলা ফোনে সাগর নামে এক ছেলের সঙ্গে কথা বলতো। গত শুক্রবার সন্ধ্যায় শিলা লালবাগ বাটা মসজিদ এলাকায় তার আরেক বোনের বাসায় যায়। রাত ৮টার দিকে সাগর তাকে ফোনে ডেকে নিয়ে যায়। এরপর থেকেই শিলার ফোন বন্ধ পাচ্ছিলাম।তিনি আরও বলেন, শনিবার রাত ১২টার দিকে সাগর ফোন দিয়ে আমাদের জানায়, শিলা কেমন যেন করছে। পরে রোববার ভোরে কাশ্মীরি টোলার ওই বাসায় গিয়ে পুলিশ তার মৃতদেহ উদ্ধার করে।এমএএস/এআর/এসএইচএস/এমএস</body>
</article>
