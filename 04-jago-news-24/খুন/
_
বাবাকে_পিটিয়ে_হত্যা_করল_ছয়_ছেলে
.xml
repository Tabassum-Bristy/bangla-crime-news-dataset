<article>
  <headline>
বাবাকে পিটিয়ে হত্যা করল ছয় ছেলে
</headline>
  <url>https://www.jagonews24.com/country/news/476994</url>
  <published_at>
</published_at>
  <category>খুন</category>
  <body>দিনাজপুরের ঘোড়াঘাটে বসতবাড়ির জমি ভাগাভাগি নিয়ে বনিবনা না হওয়ায় মায়ের সামনে বৃদ্ধ বাবাকে পিটিয়ে হত্যা করেছে ছেলেরা। বৃহস্পতিবার সকাল সাড়ে ৭টার দিকে উপজেলার বুলাকিপুর ইউনিয়নের লোহারবন্দ গ্রামে এ ঘটনা ঘটে।নিহত বাবার নাম আইয়ুব আলী (৬৬)। তিনি ঘোড়াঘাট উপজেলার ১নং বুলাকিপুর ইউনিয়নের লোহারবন্দ গ্রামের বাসিন্দা।স্থানীয় সূত্রে জানা যায়, সকালে আইয়ুব আলীর সঙ্গে বসতবাড়ির জমি ভাগাভাগি নিয়ে ছয় ছেলের সঙ্গে বিবাদ শুরু হয়। এ সময় আইযুব আলীর স্ত্রী ফাতেমা বেগম (৬০) ছেলেদেরকে বিবাদে না জড়াতে অনুরোধ করেন। কিন্তু মায়ের কথা না শুনে ছয় ছেলে শরিফুল ইসলাম, তরিকুল ইসলাম, তৌহিদুল ইসলাম, রজ্জব আলী, আতিয়ার রহমান ও আরিফুল ইসলাম লাঠি নিয়ে তেড়ে আসে। একপর্যায়ে তারা বাবা আইযুব আলীকে লাঠি দিয়ে পেটাতে শুরু করে। ছেলেদের হাত থেকে বাঁচতে আইযুব আলী দৌড়ে পালানোর চেষ্টা করার সময় মাটিতে পড়ে যান। সেখানেই তার মৃত্যু হয়। পরে ছেলেরা বাড়ি ছেড়ে পালিয়ে যায়।এ বিষয়ে বুলাকিপুর ইউপি চেয়ারম্যান লাবলু মিয়া জানান, সম্ভবত বসতবাড়ির জায়গা আইযুব আলী ছেলেদের মধ্যে কমবেশি করে ভাগ করে দিতে চেয়েছিলেন। এ নিয়ে বাবা-ছেলেদের মধ্যে বিবাদে এ ঘটনা ঘটেছে।ঘোড়াঘাট থানা পুলিশের ওসি (তদন্ত) ফেরদৌস জানান, নিহত আইযুব আলীর শরীরের বিভিন্ন স্থানে ও গলায় আঘাতের চিহ্ন রয়েছে। মরদেহটি ময়নাতদন্তের জন্য দিনাজপুর এম আব্দুর রহিম মেডিকেল কলেজ মর্গে প্রেরণ করা হয়েছে।এমদাদুল হক মিলন/আরএআর/জেআইএম</body>
</article>
