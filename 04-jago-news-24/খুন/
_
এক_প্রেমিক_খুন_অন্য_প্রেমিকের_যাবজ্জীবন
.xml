<article>
  <headline>
এক প্রেমিক খুন অন্য প্রেমিকের যাবজ্জীবন
</headline>
  <url>https://www.jagonews24.com/country/news/478300</url>
  <published_at>
</published_at>
  <category>খুন</category>
  <body>নেত্রকোনার কেন্দুয়া উপজেলায় প্রেম সংক্রান্ত বিরোধের জের ধরে হিরণ কবির (১৯) নামে এক যুবককে যাবজ্জীবন সশ্রম কারাদণ্ড দিয়েছেন আদালত।একই সঙ্গে তাকে ৫০ হাজার টাকা জরিমানা অনাদায়ে আরও দুই বছরের সশ্রম কারাদণ্ড দেয়া হয়েছে। জরিমানার টাকা ক্ষতিপূরণ হিসেবে মামলার বাদী নিহত এমদাদুল হকের বাবাকে দেয়ার জন্য নির্দেশ দেন আদালত।দণ্ডপ্রাপ্ত হিরণ কবির কেন্দুয়ার রামনগর গ্রামের খোরশেদ উদ্দিনের ছেলে। বুধবার বিকেলে জেলা অতিরিক্ত দায়রা জজ আফিয়া বেগম এ রায় ঘোষণা করেন।এ সময় আসামি আদালতে উপস্থিত ছিলেন। নিহতের নাম এমদাদুল হক (২০)। তার বাড়িও কেন্দুয়ার রামনগর গ্রামে। তিনি ওই গ্রামের মো. আবুল মিয়ার ছেলে।রাষ্ট্রপক্ষের আইনজীবী কমলেশ কুমার চৌধুরী বলেন, হিরণ কবিরের সঙ্গে একই এলাকার এক মেয়ের প্রেমের সম্পর্ক গড়ে ওঠে। ওই মেয়ের সঙ্গে আগে থেকে এমদাদুল হকের প্রেমের সম্পর্ক চলছিল।২০১১ সালের ১২ ফেব্রুয়ারি এমদাদুল হককে জুতা কেনার কথা বলে মোটরসাইকেলে কেন্দুয়া থেকে নেত্রকোনায় নিয়ে যান হিরণ কবির। ওই দিন রাতে জুতা না কিনে বাড়ি ফেরার পথে নেত্রকোনা-কেন্দুয়া সড়কের রামপুর বাজারে একটি দোকানে উভয়ে নাস্তা করেন। এরপর রাত ৮টা থেকে পরদিন ভোর সাড়ে ৪টার মধ্যে যেকোনো একসময় এমদাদুলকে হত্যা করে ওই এলাকার একটি ধানক্ষেতে মরদেহ ফেলে রাখেন হিরণ কবির।এ ঘটনার পরদিন নিহতের বাবা আবুল মিয়া বাদী হয়ে হিরণ কবির ও প্রেমিকা জেসমিন আক্তারসহ তিনজনকে আসামি করে ওই বছরের ১৪ ফেব্রুয়ারি কেন্দুয়া থানায় হত্যা মামলা করেন। পুলিশ তদন্ত শেষে একই বছরের ৩১ মার্চ আদালতে চার্জশিট দেয়। আদালত আটজনের সাক্ষ্যগ্রহণ শেষে বুধবার বিকেলে এ রায় দেন। আসামি পক্ষে মামলা পরিচালনা করেন সাইদ ওয়াজিবুল হক, আনিসুর রহমান ও পূরবী কুন্ডু।কামাল হোসাইন/এএম/এমকেএইচ</body>
</article>
