<article>
  <headline>
শিবচরে স্কুলছাত্র খুন
</headline>
  <url>https://www.jagonews24.com/country/news/396883</url>
  <published_at>
</published_at>
  <category>খুন</category>
  <body>মাদারীপুরের শিবচরে শাহাদাত হোসেন (১২) নামে এক স্কুলছাত্রকে লোহার পাইপ দিয়ে মাথায় আঘাত করে হত্যা করা হয়েছে। রোববার সন্ধ্যায় উপজেলার পাঁচ্চর এলাকার বাখরেরকান্দি গ্রামে এ ঘটনা ঘটে।শাহাদাত হোসেন ক্রিকেট খেলার সামগ্রী কিনতে স্থানীয় এক দোকানে গেলে ফয়সাল চৌধুরী (৩০) নামে এক যুবক লোহার পাইপ দিয়ে তার মাথায় আঘাত করে । এতে গুরুতর আহত হয় হয় শাহাদাত। পরে ঢাকা মেডিকেল কলেজ হাসপাতালে নেয়ার পথে রাত সাড়ে ১০টার দিকে তার মৃত্যু হয়।নিহত শাহাদাত বাখরেরকান্দি পূনর্বাসন এলাকার শাজাহান শেখের ছেলে এবং পাঁচ্চর উচ্চ বিদ্যালয়ের সপ্তম শ্রেণির ছাত্র। এ ঘটনায় অভিযুক্ত ফয়সাল চৌধুরীকে রাতেই আটক করেছে শিবচর থানা পুলিশ।স্থানীয় সূত্রে জানা গেছে, রোববার বিকেলে পাঁচ্চর-কাওড়াকান্দি সড়কের ভিআইপি মোড়ের এক মাঠে বন্ধুদের সঙ্গে ক্রিকেট খেলছিল শাহাদাত হোসেন। খেলা শেষে ক্রিকেট খেলার কিছু সামগ্রী কিনতে পাশের এক দোকানে গেলে স্থানীয় ফয়সাল চৌধুরী নামের এক যুবক পেছন থেকে এসে লোহার পাইপ দিয়ে অতর্কিতভাবে তার মাথায় আঘাত করে। দ্রুত তাকে উদ্ধার করে ঢাকা মেডিকেল কলেজ হাসপাতালে নেয়ার পথে তার মৃত্যু ঘটে।স্থানীয় একটি সূত্র জানায়, যুবক ফয়সাল চৌধুরী কিছুটা মানসিক প্রতিবন্ধী। কোনো কারণ ছাড়াই সে এই ঘটনা ঘটিয়েছে।শিবচর থানা পুলিশের পরিদর্শক (অপারেশন) আনোয়ার হোসেন বলেন, এ ঘটনায় রাতেই অভিযুক্তকে আটক করা হয়েছে। এ বিষয়ে মামলা প্রক্রিয়াধীন রয়েছে।এ কে এম নাসিরুল হক/আরএআর/পিআর</body>
</article>
