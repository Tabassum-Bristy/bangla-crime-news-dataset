<article>
  <headline>
ছোট ভাইয়ের বিয়ে নিয়ে দ্বন্দ্বে বড় ভাই খুন
</headline>
  <url>https://www.jagonews24.com/country/news/360718</url>
  <published_at>
</published_at>
  <category>খুন</category>
  <body> সিরাজগঞ্জের তাড়াশে ছোট ভাইয়ের বিয়ের দিন-তারিখ ঠিক করা নিয়ে রাশেদুল ইসলাম (২৮) নামে এক বড় ভাই ছুরিকাঘাতে খুন হয়েছেন।শনিবার দুপুরে উপজেলার বারুহাস ইউনিয়নের বিনসাড়া গ্রামে এ ঘটনা ঘটে। নিহত রাশেদুল ইসলাম বিনসাড়া গ্রামের হানিফ আলী মোল্লার ছেলে।স্থানীয়দের বরাত দিয়ে তাড়াশ থানা পুলিশের ভারপ্রাপ্ত কর্মকর্তা (ওসি) মনজুর রহমান বলেন, বিনসাড়া গ্রামের হানিফ আলী মোল্লার তিন ছেলের মধ্যে ছোট ছেলে সজিব মোল্লার (১৯) বিয়ে নিয়ে শুক্রবার রাতে পারিবারিক বৈঠক বসে। এতে ছোট ভাইয়ের সঙ্গে অপর দুই ভাইয়ের বাকবিতণ্ডা ও হাতাহাতি হয়। পরে গভীর রাতে তারা পারিবারিক বৈঠক শেষ করে ঘুমিয়ে পড়েন।শনিবার দুপুরে এ নিয়ে আবারও বড় ভাই রাশেদুলের সঙ্গে ছোট ভাই সজিবের বাকবিতণ্ডা হয়। তর্ক-বিতর্কের একপর্যায়ে সজিব ধারাল ছুরি নিয়ে বড় ভাই রাশেদুলের পাজরে ডুকিয়ে দেয়।গুরুতর আহত অবস্থায় রাশেদুলকে উপজেলা স্বাস্থ্য কমপ্লেক্সে নেয়ার পথে তার মৃত্যু হয়। খবর পেয়ে পুলিশ ঘটনাস্থলে পৌঁছে নিহতের মরদেহ উদ্ধার করে থানায় নিয়ে আসেন।ময়নাতদন্তের জন্য সিরাজগঞ্জ জেনারেল হাসপাতাল মর্গে পাঠানোর প্রস্তুতি চলছে। হত্যার ঘটনায় তাড়াশ থানায় মামলা দায়েরের প্রস্তুতি চলছে বলে ওসি জানান।ইউসুফ দেওয়ান রাজু/এএম/আরআইপি</body>
</article>
