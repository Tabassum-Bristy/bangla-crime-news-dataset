<article>
  <headline>
গুলশানে মা-মেয়ে খুন : ১৪টি ধারালো অস্ত্রের আঘাত
</headline>
  <url>https://www.jagonews24.com/national/news/416593</url>
  <published_at>
</published_at>
  <category>খুন</category>
  <body>রাজধানীর গুলশানের উত্তর কালাচাঁদপুর এলাকায় বহুতল ভবনের ফ্ল্যাটে খুন হওয়া গারো সম্প্রদায়ের মা বেসেথ চিরান (৬৫) ও মেয়ে সুজাত চিরানের (৪২) ময়নাতদন্ত সম্পন্ন হয়েছে।প্রাথমিক তদন্তে মেয়ে সুজাতের শরীরের গলা ও বিভিন্ন স্থানে প্রায় ১৪ টি ধারালো অস্ত্রের আঘাত পাওয়া গেছে। তবে মায়ের শরীরে অস্ত্রের কোনো আঘাত পাওয়া না গেলেও তাকে শ্বাসরোধে হত্যা করা হয়েছে বলে প্রমাণ মিলেছে।বুধবার দুপুর ১টায় ময়নাতদন্ত শেষ হয়। এর আগে বেলা ১১টার দিকে শুরু হয় ময়নাতদন্তের কাজ। ঢাকা মেডিকেল কলেজ (ঢামেক) হাসপাতালের ফরেনসিক বিভাগের চিকিৎসক ডা. প্রদীপ বিশ্বাসকে প্রধান করে ডা. কবীর সোহেল ও ডা. মাজাহারুল হকের সমন্বয়ে ময়নাতদন্ত করা হয়।ডা. প্রদীপ বিশ্বাস জানান, মেয়ের গলায় ও অন্যান্য স্থানে ১৪টি ধারালো অস্ত্রের আঘাতের চিহ্ন পাওয়া গেছে। তার মাকে শ্বাসরোধ করে হত্যা করা হয়েছে। তবে ধর্ষণের কোনো আলামত আছে কিনা তা পরীক্ষা করতে আলামত সংগ্রহ করা হয়েছে। রিপোর্ট আসলে বলা যাবে।চিকিৎসকের ধারণা, এ হত্যাকাণ্ডে একের অধিক ব্যক্তি জড়িত। এমন হত্যাকাণ্ড একজনের পক্ষে সম্ভব নয়।উল্লেখ্য, গতকাল (২০ মার্চ) রাত ৯টার দিকে কালাচাঁদপুর এলাকার একটি বহুতল ভবনের ফ্ল্যাট থেকে বেসেথ চিরান ও সুজাত চিরান নামে মা-মেয়ের লাশ উদ্ধার করেছে পুলিশ। তাদের একজন গলাকাটা অবস্থায় এবং অন্যজন ঝুলন্ত অবস্থায় ছিলেন।পুলিশের ধারণা, পারিবারিক কোন্দলের জেরে এ হত্যাকাণ্ড হতে পারে।সাদ্দাম হোসাইন/এএইচ/এমএস</body>
</article>
