<article>
  <headline>
মাদকাসক্ত ছেলের লাঠির আঘাতে প্রাণ গেল বাবার
</headline>
  <url>https://www.jagonews24.com/country/news/432581</url>
  <published_at>
</published_at>
  <category>খুন</category>
  <body>বগুড়ার শিবগঞ্জ উপজেলায় মাদকাসক্ত ছেলে মিজানুর রহমান মন্ডলের (২৮) লাঠির আঘাতে বাবা নিজাম উদ্দিন মন্ডল (৫৫) নিহত হয়েছেন। শুক্রবার সকালে উপজেলার কানতারা গ্রামে এ ঘটনা ঘটে। এ ঘটনায় প্রতিবেশীরা ঘাতক ছেলেকে আটক করে পুলিশে সোপর্দ করেছে।নিহতের স্বজনদের বরাত দিয়ে পুলিশ জানায়, মিজানুর রহমান দীর্ঘদিন ধরে মাদক সেবন করতেন। এক পর্যায়ে মানসিক ভারসাম্য হারিয়ে ফেলেন তিনি। প্রতিবেশীদের পরামর্শে তাকে বাড়িতে শিকল দিয়ে বেঁধে রাখা হতো। গত রোববার তিনি শিকল খুলে ফেলেন এবং স্বাভাবিক আচরণ করেন। শুক্রবার সকাল ৭টার দিকে মিজান তার বাবার কাছে মাদক কেনার টাকা দাবি করেন। বাবা নিজাম উদ্দিন টাকা দিতে রাজি না হলে মিজান প্রচণ্ড ক্ষুব্ধ হন।বাকবিতণ্ডার এক পর্যায়ে মিজান লাঠি নিয়ে বাবা নিজামের ওপর হামলা করেন। তিনি প্রাণভয়ে দৌড় দিলেও বাড়ির পাশে রাস্তায় পা পিছলে পড়ে যান। তখন ছেলে মিজান তার মাথায় লাঠি দিয়ে আঘাত করেন। এতে মাথা থেকে রক্তক্ষরণ হলে তিনি জ্ঞান হারিয়ে ফেলেন। প্রতিবেশীরা নিজামকে উদ্ধার করে হাসপাতালে নেয়ার পথে তার মৃত্যু হয়। খবর পেয়ে পুলিশ নিজামের মরদেহ উদ্ধার করে বগুড়া শহীদ জিয়াউর রহমান মেডিকেল কলেজ হাসপাতাল মর্গে পাঠায়।শিবগঞ্জ থানা পুলিশের ভারপ্রাপ্ত কর্মকর্তা (ওসি) শাহীদ মাহমুদ খান জানান, মিজানকে আটক করা হয়েছে। তাকে দেখে মনে হচ্ছে পাগল। তিনি কোনো কথা বলছেন না।আরএআর/পিআর</body>
</article>
