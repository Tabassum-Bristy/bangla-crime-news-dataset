<article>
  <headline>
সিনিয়র-জুনিয়র দ্বন্দ্বে প্রাণ গেলো কিশোরের
</headline>
  <url>https://www.jagonews24.com/national/news/448372</url>
  <published_at>
</published_at>
  <category>খুন</category>
  <body>সিনিয়র জুনিয়র দ্বন্দ্বে উত্তরায় এক কিশোরকে পিটিয়ে হত্যা করা হয়েছে। দক্ষিণখানের কেসিও হাসপাতালের সামনে দুই গ্রুপের সংঘর্ষে মেহেদী হাসান (১৭) নামের ওই কিশোরকে পিটিয়ে হত্যা করা হয়।শুক্রবার (৩১ আগস্ট) সন্ধ্যা সোয়া ৬টার দিকে এ ঘটনা ঘটে।দক্ষিণখান থানা পুলিশ জানায়, মেহেদী এক সময় দক্ষিণখানের একটি স্কুলে পড়ালেখা করতো। বছরখানেক আগে সে গ্রামের বাড়ি পটুয়াখালী চলে যায়। সম্প্রতি সে দক্ষিণখানের আনারবাগ এলাকায় তার বন্ধু নাজমুল ইসলামের বাসায় বেড়াতে আসে। নাজমুল ও তার বন্ধুদের সঙ্গে স্থানীয় কিশোর-তরুণদের আরেকটি গ্রুপের বিরোধ রয়েছে।এ নিয়ে কয়েকদিন ধরে তাদের মধ্যে উত্তেজনা বিরাজ করেছিল।শুক্রবার সন্ধ্যা সোয়া ৬টার দিকে দক্ষিণখানের কেসি হাসপাতাল এলাকায় দুই পক্ষ মুখোমুখি হয়। বাকবিতণ্ডার এক পর্যায়ে তারা সংঘর্ষে জড়িয়ে পড়ে। তখন নাজমুলের সঙ্গে ছিল মেহেদী। প্রতিপক্ষের কয়েকজন গ্যাসের চুলার একাংশ দিয়ে মেহেদির মাথায় আঘাত করলে রক্তাক্ত অবস্থায় মাটিতে লুটিয়ে পড়ে। পরে তাকে কুর্মিটোলা জেনারেল হাসপাতালে নেয়া হলে সেখানেই তার মৃত্যু হয়।দক্ষিণখান থানার অফিসার ইনচার্জ (ওসি) তপন চন্দ্র সাহা বলেন, মেহেদীর স্বজনদের খবর দেয়া হয়েছে। তারা এলে মামলা হবে। ঘটনায় আটক দুজনকে জিজ্ঞাসাবাদ করা হচ্ছে। পুলিশ জড়িতদের ধরতে অভিযান অব্যাহত রেখেছে।জেইউ/এএইচ/এসআর</body>
</article>
