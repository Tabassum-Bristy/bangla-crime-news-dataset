<article>
  <headline>
চট্টগ্রামে ছুরিকাঘাতে কিশোর হত্যার ঘটনায় গ্রেফতার ১০
</headline>
  <url>https://www.jagonews24.com/country/news/434651</url>
  <published_at>
</published_at>
  <category>খুন</category>
  <body>চট্টগ্রাম নগরের হালিশহরে ছিনতাইকারীর ছুরিকাঘাতে সুমন (১৭) হত্যার ঘটনায় জড়িত থাকার অভিযোগে কিশোর অপরাধ চক্রের ১০ সদস্যকে গ্রেফতার করেছে নগর গোয়েন্দা পুলিশ।বুধবার হালিশহরের বিভিন্ন জায়গায় অভিযান চালিয়ে তাদের গ্রেফতার করা হয়। বিষয়টি জাগো নিউজকে নিশ্চিত করেন নগর গোয়েন্দা পুলিশের (বন্দর-পশ্চিম) জোনের ডিসি মোহাম্মদ শহীদুল্লাহ।গ্রেফতারকৃতরা হলেন- আল আমিন (১৬), ফজলে রাব্বি (১৬), আরমান (১৬), মোস্তফা রবিন (১৮), ফাহিম (১৮), রাহাত মোমেন (১৫), মো. জনি (১৫), কামরুল হাসান (১৬), মো. ফয়সাল (১৭) ও মো. মিজান (১৭)।পুলিশ জানায়, গত ১৭ জুন সুমন তার বন্ধু নুরুল আলম (১৭) ও পারভেজ মো. প্রান্তসহ (১৫) আরও কয়েকজন বন্ধু মিলে ওই দিন বিকেলে হালিশহর বিজিবি সিনেমা হলে যান। সিনেমা শেষে বাড়ি আসার পথে ওইদিন রাত সোয়া ৯টায় হালিশহর থানার আর্টিলারী ব্রিজের পশ্চিম পাশে পাকা রাস্তার উপর পৌঁছলে ১০-১২ কিশোর সুমনসহ তার বন্ধুদের ঘেরাও করে। এরপর মোবাইল ও টাকা-পয়সা নেয়ার চেষ্টাকালে এর প্রতিবাদ করলে আসামিরা সুমনের উরুতে ছুরিকাঘাতে করে। হাসপাতালে নেয়া হলে কর্তব্যরত চিকিৎসক সুমনকে মৃত ঘোষণা করেন। এ ঘটনায় গত ১৮ জুন হালিশহর থানায় একটি মামলা করা হয়।মোহাম্মদ শহীদুল্লাহ বলেন, ‘মূলত আসামিরা হালিশহর এলাকায় গ্যাং আকারে ১০/১২ জনের গ্রুপে সংঘবদ্ধ হয়ে এলাকায় প্রভাব বিস্তারসহ ছিনতাই ও বিভিন্ন ধরনের অপরাধ কর্মকাণ্ড করে থাকে। এ ঘটনার পর ডিবি সাড়াশি অভিযানে নেমে পুরো চক্রটিকে গ্রেফতার করতে সক্ষম হয়। তাদের কাছ থেকে হত্যাকাণ্ডে ব্যবহৃত দেশীয় অস্ত্র ও মোবাইল উদ্ধার করা হয়েছে।’আবু আজাদ/জেএইচ/জেআইএম</body>
</article>
