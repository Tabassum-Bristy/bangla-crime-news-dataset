<article>
  <headline>
সাউন্ড বক্সে গান বাজিয়ে যুবককে খুন
</headline>
  <url>https://www.jagonews24.com/country/news/467414</url>
  <published_at>
</published_at>
  <category>খুন</category>
  <body>আমেরিকা যাওয়া হলো না সিঅ্যান্ডএফ এজেন্ট কর্মচারী জাহিদুল ইসলাম জাহিদের (৩২)। পাওনা টাকা নিতে এসে খুন হয়েছেন জাহিদ। এ ঘটনায় একই পরিবারের ৫ জনকে আটক করেছে পুলিশ।বৃহস্পতিবার ভোরে যশোরের শার্শা উপজেলার কাজিরবেড় গ্রামের একটি কলাবাগান থেকে জাহিদের বস্তাবন্দি মরদেহ উদ্ধার করেছে পুলিশ। জাহিদুল ইসলাম জাহিদ বেনাপোল পোর্ট থানার নারায়নপুর গ্রামের আব্দুর জব্বার তরফদারের ছেলে। তিনি বেনাপোল সিঅ্যান্ডএফ এজেন্ট সেজুতি এন্টারপ্রাইজের ম্যানেজার ছিলেন।পুলিশ ও স্বজনরা জানান, জাহিদ আমেরিকা যাওয়ার জন্য ৪ লাখ টাকা দেয় আদম ব্যাপারি কাজিরবেড় গ্রামের ঝড়ু দালালের স্ত্রী বিউটি খাতুনকে। পরে বিদেশ না পাঠিয়ে টালবাহনা শুরু করেন বিউটি। এ ঘটনায় বুধবার রাতে টাকা ফেরত দেয়ার কথা বলে বাড়িতে ডেকে নেন জাহিদকে। পূর্ব পরিকল্পিতভাবে বিউটি যশোর থেকে ৪ জন ভাড়াটে খুনি এনে বাসায় সাউন্ড বক্সে গান বাজাতে থাকেন। পরে জাহিদকে বাথরুমে নিয়ে কুপিয়ে হত্যা করে মরদেহটি বস্তাবন্দি করে পাশের একটি কলাবাগানে ফেলে দেন।রাতে বাসায় না ফেরায় জাহিদের বাড়ির লোকজন খোঁজাখুঁজির এক পর্যায়ে বিউটির বাসায় এসে জানতে চাইলে তিনি জানান জাহিদ আসেনি। ঘটনাটি সন্দেহ হলে শার্শা থানা পুলিশকে অবহিত করে জাহিদের পরিবার। বৃহস্পতিবার সকালে পুলিশ এসে জিজ্ঞাসাবাদে জানতে পারে তাকে খুন করা হয়েছে। পরে বাড়ির পাশ থেকে মরদেহ উদ্ধার করে যশোর জেনারেল হাসপাতাল মর্গে পাঠানো হয়।এ ঘটনায় জড়িত অপরাধে ৫ জনকে আটক করেছে পুলিশ। আটকরা হলেন- ঝড়ুর স্ত্রী বিউটি খাতুন (৪৭), মেয়ে সুমী খাতুন (২৯), মুক্তার আলীর স্ত্রী রহিমা বেগম (৬৫), খালিদের স্ত্রী ফেরদৌসী (৩৭) ও ছেলে আল-আমিন (১৮)।এলাকার লোকজন আরও জানান, ‘বিউটি খাতুন ও মেয়ে সুমী খাতুন বেপরোয়াভাবে চলাফেরা করেন। এমন কোনো অসামাজিক কাজ নেই তারা করেন না। এলাকার লোকজন ভয়ে কিছু বলার সাহস পায় না। এসব নিয়ে প্রতিবাদ করায় ৪ বছর আগে নিজ সন্তান রুমিকে হত্যা করে মরদেহ ঝুলিয়ে রেখে আত্মহত্যা বলে প্রচার করে মা বিউটি খাতুন ও বড় বোন সুমী খাতুন। এ ঘটনায় শার্শা থানায় একটি মামলাও রয়েছে তাদের বিরুদ্ধে।’ শার্শা থানার ভারপ্রাপ্ত কর্মকর্তা (ওসি) এম মসিউর রহমান বলেন, প্রাথমিকভাবে জানতে পেরেছি তারা ভাড়াটে খুনি দ্বারা জাহিদকে কুপিয়ে হত্যা করেছে। তার শরীরে অসংখ্য কোপানোর দাগ রয়েছে। মরদেহ উদ্ধার করে ময়নাতদন্তের জন্যে যশোর হাসপাতালে পাঠানো হয়েছে।জামাল হোসেন/এফএ/জেআইএম</body>
</article>
