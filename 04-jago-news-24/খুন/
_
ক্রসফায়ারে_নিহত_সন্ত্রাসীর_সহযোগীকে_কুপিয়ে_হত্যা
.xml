<article>
  <headline>
ক্রসফায়ারে নিহত সন্ত্রাসীর সহযোগীকে কুপিয়ে হত্যা
</headline>
  <url>https://www.jagonews24.com/country/news/477653</url>
  <published_at>
</published_at>
  <category>খুন</category>
  <body>নারায়ণগঞ্জ শহরের দেওভোগে আলমগীর হোসেন (৩৫) নামে এক যুবককে কুপিয়ে হত্যা করেছে দুর্বৃত্তরা। তিনি এলাকায় ক্রসফায়ারে নিহত শীর্ষ সন্ত্রাসী হাসানের সহযোগী হিসেবে পরিচিত। রোববার রাতে দেওভোগ পশ্চিমনগর এলাকায় এ ঘটনা ঘটে।নিহত আলমগীর দেওভোগ মাদরাসা এলাকার নুরু মিয়ার বাড়ির ভাড়াটিয়া লাল মিয়ার ছেলে। তার গ্রামের বাড়ি মুন্সিগঞ্জের দশলং এলাকায়।নিহতের ভাতিজা শাকিল জানান, দেওভোগ এলাকায় আলমগীর পুলিশের সোর্স হিসেবে কাজ করতেন। কিছুদিন থেকে সেটা আর করতেন না। পরে তিনি বিসিকের বিভিন্ন গার্মেন্টে সাব কন্ট্রাকে কাজ করতেন। রোববার রাতে দেওভোগে তাকে রক্তাক্ত অবস্থায় দেখে ৩শ শয্যা বিশিষ্ট হাসপাতালে নিয়ে যাওয়া হয়।ফতুল্লা মডেল থানার ইন্সপেক্টর (অপারেশন) মজিবুর রহমান ঘটনার সত্যতা নিশ্চিত করে জানান, প্রাথমিকভাবে ধারণা করা হচ্ছে মাদক ব্যবসার বিরোধ নিয়ে এ হত্যাকাণ্ডের ঘটনা ঘটতে পারে। আলমগীর মূলত ক্রসফায়ারে নিহত হাসানের সহযোগী হিসেবে এলাকায় পরিচিত। তারপরও ঘটনার তদন্ত করা হচ্ছে এবং খুনিদের গ্রেফতারে চেষ্টা চালানো হচ্ছে। তবে আলমগীর পুলিশের কোনো সোর্স না বলেও জানান তিনি।উল্লেখ্য, গত বছরের ২ ডিসেম্বর নারায়ণগঞ্জে র‌্যাবের সঙ্গে ‘বন্দুকযুদ্ধে’ তালিকাভুক্ত শীর্ষ সন্ত্রাসী ও চিহ্নিত মাদক ব্যবসায়ী হাসান (৩৮) নিহত হন। এ সময় অস্ত্র, গুলি ও ইয়াবা উদ্ধারের দাবি করে র‌্যাব।নিহত হাসান শহরের দেওভোগ পানির ট্যাংকি এলাকার মৃত ইয়াছিন মিয়ার ছেলে। হাসানের বিরুদ্ধে তিনটি হত্যা, তিনটি অস্ত্র, ডাকাতি ও মাদকসহ বিভিন্ন অভিযোগে ২০টি মামলা ছিল।শাহাদাৎ হোসেন/এফএ/এমএস</body>
</article>
