<article>
  <headline>
গাজীপুরে চালককে হত্যা করে রিকশা ছিনতাই
</headline>
  <url>https://www.jagonews24.com/country/news/498827</url>
  <published_at>
</published_at>
  <category>খুন</category>
  <body>গাজীপুরের কালীগঞ্জে শ্বাসরোধে শাহীন (২২) নামে এক চালককে হত্যা করে তার ইঞ্জিনচালিত রিকশা ছিনতাই করেছে দুর্বৃত্তরা। বুধবার সকালে পৌর এলাকায় বালীগাঁও গ্রামের কবরস্থান এলাকা থেকে রিকশাচালকের মরদেহ উদ্ধার করেছে পুলিশ। নিহত শাহিন বালীগাঁও গ্রামের আম্বর আলীর ছেলে।স্থানীয়রা জানান, মঙ্গলবার সন্ধ্যায় গ্যারেজ থেকে ইঞ্জিনচালিত রিকশা নিয়ে বের হন শাহীন। পরে মধ্যরাতে পুনরায় গ্যারেজের কাছে গিয়ে চা খাওয়ার পর আবারও রিকশা চালাতে বের হন তিনি। সকালে বালীগাঁও গ্রামের কবরস্থানের পাশে তার মরদেহ গামছা দিয়ে বাঁধা অবস্থায় দেখে স্থানীয়রা পুলিশে খবর দেন।কালীগঞ্জ থানা পুলিশের ভারপ্রাপ্ত কর্মকর্তা (ওসি) মো. আবু বকর মিয়া বলেন, ধারণা করা হচ্ছে রাতে শাহিনকে শ্বাসরোধে হত্যা করে বালীগাঁও এলাকার ওই নির্জন স্থানে ফেলে তার ইঞ্জিনচালিত রিকশা নিয়ে পালিয়ে যায় দুর্বৃত্তরা। তার হাত, পা এবং চোখ গামছা দিয়ে বাঁধা ছিল। তার নাকে-মুখ আঘাতের চিহ্ন রয়েছে।শাহিনের মরদেহ উদ্ধার করে ময়নাতদন্তের জন্য গাজীপুর শহীদ তাজউদ্দিন আহমেদ মেডিকেল কলেজ হাসপাতালে পাঠানো হয়েছে। এ ঘটনায় মামলার প্রস্তুতি চলছে বলেও জানান ওসি।আব্দুর রহমান আরমান/আরএআর/জেআইএম</body>
</article>
