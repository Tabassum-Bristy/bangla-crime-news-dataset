<article>
  <headline>
স্ত্রীর লাশ নিয়ে যাওয়ার সময় ধরা পড়ল স্বামী
</headline>
  <url>https://www.jagonews24.com/country/news/457151</url>
  <published_at>
</published_at>
  <category>খুন</category>
  <body>ঝালকাঠি সদর উপজেলার চাচৈর গ্রামে স্ত্রী রোজিনা আক্তারকে হত্যার অভিযোগে স্বামী আবুল বাশার ফরাজিকে গ্রেফতার করেছে পুলিশ।শনিবার রাতে স্ত্রীকে হত্যা করে মরদেহ নিয়ে পালিয়ে যাওয়ার সময় স্বামীকে গ্রেফতার করা হয়। নিহত রোজিনা নলছিটি উপজেলার ভৈরবপাশা গ্রামের মৃত. আকবর আলীর মেয়ে।নিহতের বোন শাহনাজ বেগম বলেন, যৌতুকের জন্য দুই ছেলে সন্তানের জননী রোজিনাকে তার স্বামী ও শ্বশুরবাড়ির লোকজন দীর্ঘদিন ধরে নির্যাতন করে আসছিল। তারই ধারাবাহিকতায় রোজিনাকে হত্যা করা হয়। পরে মরদেহ নিয়ে বরিশালের দিকে পালিয়ে যাওয়ার সময় শনিবার রাত ১২টায় আবুল বাশার ফরাজিকে গ্রেফতার করে পুলিশ।এরপর টহল পুলিশের সহয়তায় মরদেহ ঝালকাঠি সদর হাসাতালে আনা হয়। ২০০৯ সালে পারিবারিকভাবে চাচৈর গ্রামের আবুল বাশার ফরাজির সঙ্গে রোজিনার বিয়ে হয়। বিয়ের পর থেকেই স্বামী আবুল বাশার ও শাশুড়ি আম্বিয়া বেগম যৌতুকের দাবিতে তাকে নির্যাতন করতেন।ঝালকাঠি সদর থানা পুলিশের উপ-পরিদর্শক (এসআই) সরোয়ার হোসেন বলেন, গৃহবধূর গলায় ফাঁস লাগানো এবং শরীরের বিভিন্ন স্থানে মারধরের চিহ্ন রয়েছে। ময়নাতদন্তের রিপোর্ট পেলে তার মৃত্যুর প্রকৃত কারণ জানা যাবে। রোববার দুপুরে ময়নাতদন্ত শেষে তার মরদেহ পরিবারের কাছে হস্তান্তর করা হয়েছে। গৃহবধূর স্বামীকে জিজ্ঞাসাবাদ করে আইনগত ব্যবস্থা নেয়া হবে।আতিকুল/এএম/আরআইপি</body>
</article>
