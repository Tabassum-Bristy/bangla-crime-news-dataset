<article>
  <headline>
জায়ানের জানাজায় মানুষের ঢল
</headline>
  <url>https://www.jagonews24.com/national/news/495766</url>
  <published_at>
</published_at>
  <category>খুন</category>
  <body>হাজারও মানুষের অংশগ্রহণে শ্রীলঙ্কায় বোমা হামলায় নিহত আওয়ামী লীগের প্রেসিডিয়াম সদস্য শেখ ফজলুল করিম সেলিমের নাতি জায়ানের (৮) জানাজা অনুষ্ঠিত হয়েছে।বুধবার বাদ আসর বায়তুল মোকাররম জাতীয় মসজিদের পেশ ইমাম জানাজা পড়ান। এর আগে জায়ানের মরদেহ বনানীর চেয়ারম্যানবাড়ি মাঠে আনা হয়। বনানী কবরস্থানে তাকে শায়িত করা হবে।আওয়ামী লীগসহ বিভিন্ন রাজনৈতিক, সামাজিক সংগঠন জায়ানের কফিনে ফুল দিয়ে শ্রদ্ধা নিবেদন করে। দুদিন আগে থেকেই জানাজার জন্য মাঠ পরিষ্কার-পরিচ্ছন্ন করা হয়। বিশাল সামিয়ানা ও নিচে চট বিছানো হয়।জানাজায় অংশ নেন আওয়ামী লীগ নেতা আমির হোসেন আমু, তোফায়েল আহমেদ, শেখ ফজলুল করিম সেলিম, কর্নেল (অব.) ফারুক খান, সাবেক নৌপরিবহন মন্ত্রী শাজাহান খান, ভারপ্রাপ্ত সাধারণ সম্পাদক মাহবুব-উল আলম হানিফ, জাহাঙ্গীর কবির নানক, আবদুর রহমান, শেখ ফজলে নূর তাপস, আকবর খান পাঠান ওরফে ফারুক, মোস্তফা জালাল মহিউদ্দিন, ডা. এনামুর রহমান, মেয়র আতিকুল ইসলাম প্রমুখ।এর আগে বেলা দেড়টার দিকে হযরত শাহজালাল আন্তর্জাতিক বিমানবন্দর থেকে তার মরদেহ শেখ সেলিমের বাসায় আনা হয়। বেলা ২টা ৪০ মিনিটে শেখ সেলিমের বাসায় প্রধানমন্ত্রী শেখ হাসিনা আসেন। বিকেল ৩টা ৪৭ মিনিটে তিনি বেরিয়ে যান।শ্রীলঙ্কায় গত (২১ এপ্রিল) রোববার ইস্টার সানডে উদযাপনের সময় গির্জা ও হোটেলে ভয়াবহ বোমা হামলার ঘটনায় নিহতের সংখ্যা বেড়েই চলছে। শেষ খবর পাওয়া পর্যন্ত ৩৫৯ জনের নিহত হওয়ার খবর পাওয়া গেছে। আহত হয়েছেন আরও পাঁচ শতাধিক। এ ঘটনায় জায়ান চৌধুরী নিহত এবং তার বাবা মশিউল হক চৌধুরী প্রিন্স গুরুতর আহত হন।পিডি/জেএইচ/জেআইএম</body>
</article>
