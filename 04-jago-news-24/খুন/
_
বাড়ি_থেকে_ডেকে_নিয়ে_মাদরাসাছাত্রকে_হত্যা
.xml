<article>
  <headline>
বাড়ি থেকে ডেকে নিয়ে মাদরাসাছাত্রকে হত্যা
</headline>
  <url>https://www.jagonews24.com/country/news/369670</url>
  <published_at>
</published_at>
  <category>খুন</category>
  <body>ব্রাহ্মণবাড়িয়ায় ছুরিকাঘাতে হৃদয় (২৫) নামে এক মাদরাসাছাত্রের মৃত্যু হয়েছে। রোববার সন্ধ্যা সাড়ে ৭টার দিকে পৌরশহরের পূর্বে মেড্ডা স্কুল-মসজিদের সামনে এ ঘটনা ঘটে।নিহত হৃদয় ওই এলাকার ইউনূস মিয়ার ছেলে। তিনি জেলা সদরের কান্দিপাড়ারা জামিয়া ইসলামিয়া ইউনুসিয়া মাদরাসায় কিতাব বিভাগে পড়তেন।এ ঘটনায় রাহাত (১৮) ও জুনায়েদ (১৮) নামে অপর দুই যুবক আহত হয়েছেন। তাদেরকে আশঙ্কাজনক অবস্থায় ঢাকায় রেফার্ড করেছেন জেলা সদর হাসপাতালের কর্তব্যরত চিকিৎসক।পুলিশ ও নিহতের পারিবারিক সূত্রে জানা গেছে, সন্ধ্যায় পূর্ব মেড্ডা এলাকার মাজেদ আলীর ছেলে ছিব্বাতুল্লার নেতৃত্বে কয়েকজন যুবক হৃদয়কে বাড়ি থেকে স্কুল-মসজিদের সামনে ডেকে আনে। পরে কথা কাটাকাটির একপর্যায়ে ছিব্বাতুল্লা ধারাল ছুরি দিয়ে হৃদয়ের বুকে আঘাত করে। এ সময় রাহাত ও জুনায়েদ ঘটনাস্থলে এসে হৃদয়কে বাঁচানোর চেষ্টা করলে তাদেরকেও ছুরিকাঘাত করা হয়।তবে কী কারণে তাদেরকে ছুরিকাঘাত করা হয়েছে সেটি স্পষ্ট করে জানা যায়নি। পরে স্থানীয়রা আহতদেরকে উদ্ধার করে জেলা সদর হাসপাতালে নিয়ে এলে কর্তব্যরত চিকিৎসক হৃদয়কে মৃত ঘোষণা করেন।জেলা সদর হাসপাতালের কর্তব্যরত চিকিৎসক ফাইজুর রহমান ফয়েজ জাগো নিউজকে জানান, হৃদয়ের বুকে দুটি ছুরিকাঘাত করা হয়েছে। অতিরিক্ত রক্তক্ষরণের জন্যই তার মৃত্যু হয়েছে। বাকিদের অবস্থাও আশঙ্কাজনক। তাদেরকে ঢাকায় রেফার্ড করা হয়েছে।এ ব্যাপারে জেলার অতিক্তি পুলিশ সুপার (সদর সার্কেল) মো. রেজাউল কবির সাংবাদিকদের বলেন, খবর পেয়ে ঘটনাস্থলে পুলিশ পাঠানো হয়েছে। এ ঘটনায় জড়িতদের গ্রেফতারে পুলিশের অভিযান চলছে।আজিজুল সঞ্চয়/এএম/জেআইএম</body>
</article>
