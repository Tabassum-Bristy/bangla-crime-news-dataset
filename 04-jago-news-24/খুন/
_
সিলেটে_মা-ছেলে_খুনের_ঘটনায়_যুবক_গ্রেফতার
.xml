<article>
  <headline>
সিলেটে মা-ছেলে খুনের ঘটনায় যুবক গ্রেফতার
</headline>
  <url>https://www.jagonews24.com/country/news/419347</url>
  <published_at>
</published_at>
  <category>খুন</category>
  <body>সিলেট নগরীর মিরাবাজারের খারপাড়া এলাকায় মা-ছেলেকে খুনের ঘটনায় দায়ের করা মামলায় নাজমুল হোসেন (৩২) নামে এক যুবককে গ্রেফতার করেছে পুলিশ। মঙ্গলবার দিবাগত রাতে সিলেটের শাহপরান গেইট এলাকা থেকে তাকে গ্রেফতার করা হয়।গ্রেফতার নাজমুল মহানগরের শাহপরান থানার মুক্তিরচক গ্রামের মৃত আবদুল করিমের ছেলে।বুধবার দুপুর দেড়টায় সিলেট মহানগরীর কোতোয়ালি মডেল থানা কম্পাউন্ডে এক প্রেস ব্রিফিংয়ে সহকারী পুলিশ কমিশনার সাদেক কাউসার দস্তগীর ও কোতোয়ালি থানার ভারপ্রাপ্ত কর্মকর্তা (ওসি) গৌছুল হোসেন জানান, গ্রেফতার আসামিকে আদালতে হাজির করে জিজ্ঞাসাবাদের জন্য রিমান্ড চাওয়া হবে।তারা বলেন, এ ঘটনার সঙ্গে সন্দেহভাজন জড়িত কাজের মেয়ে তানিয়াসহ অন্য আসামিরা এখনও পলাতক রয়েছে। তাদের গ্রেফতারে পুলিশ বিভিন্নস্থানে অভিযান চালাচ্ছে।গত ১ এপ্রিল রাতে নিহত রোকেয়া বেগমের ভাই জাকির হোসেন বাদী হয়ে কয়েকজনের নাম উল্লেখ করে অজ্ঞাত ৪/৫ জনকে আসামি করে কোতোয়ালি থানায় এ মামলা দায়ের করেন।উল্লেখ্য, রোকেয়া বেগম তার ছেলে রবিউল ইসলাম রোকন (১৭) এবং মেয়ে রাইসাকে (৫) নিয়ে মিরাবাজারের মিতালী আবাসিক এলাকার ১৫/জে নম্বর বাসায় গত একবছর ধরে ভাড়া থাকতেন। তাদের সঙ্গে বাসায় একটি কাজের মেয়েও থাকত। গত শুক্রবার বিকেলে পরিবারের সদস্যদের সঙ্গে রোকেয়াদের সর্বশেষ যোগাযোগ হয়। এরপর থেকে তাদের মোবাইল বন্ধ পাওয়া যাচ্ছিল।রোববার সকালে তাদের খোঁজ নিতে মিরাবাজারস্থ বাসায় আসেন নিহতের ভাই জাকির হোসেন। বাসায় এসে ভেতর থেকে তিনি তাদের দরজা বন্ধ দেখতে পান। অনেকক্ষণ ডাকাডাকির পরও কেউ দরজা না খোলায় তিনি বাড়ির মালিককে খবর দেন। পরে বাড়ির মালিক ঘটনা শুনে পুলিশে খবর দিলে পুলিশ এসে ঘরে প্রবেশ করে তাদের মরদেহ উদ্ধার করে। এ সময় ঘরের মধ্যে কান্নারত অবস্থায় পাঁচ বছর বয়সী মেয়েকে উদ্ধার করে পুলিশ।ছামির মাহমুদ/আরএআর/জেআইএম</body>
</article>
