<article>
  <headline>
পটুয়াখালীতে হত্যা মামলায় ৫ জনের যাবজ্জীবন
</headline>
  <url>https://www.jagonews24.com/country/news/493002</url>
  <published_at>
</published_at>
  <category>খুন</category>
  <body>পটুয়াখালীর মির্জাগঞ্জ উপজেলার আলোচিত আবুল বাশার হত্যা মামলায় পাঁচজনকে যাবজ্জীবন কারাদণ্ড এবং ৩০ হাজার টাকা জরিমানা অনাদায়ে দুই বছর কারাদণ্ড দিয়েছেন আদালত।একই সঙ্গে এ মামলায় আরও ছয়জনকে বিভিন্ন মেয়াদে কারাদণ্ড দেয়া হয়েছে। বুধবার বিকেলে পটুয়াখালীর অতিরিক্ত জেলা ও দায়রা জজ আদালতের বিচারক এ কে এম এনামুল করিম এ রায় দেন।মামলার বিবরণে জানা যায়, ২০০৬ সালের ২০ নভেম্বর বিকেলে মির্জাগঞ্জ উপজেলার কাকরাবুনিয়া এলাকায় জমিতে ধান কাটাকে কেন্দ্র করে বিরোধে দুপক্ষের মধ্যে সংঘর্ষ হয়। সংঘর্ষে আবুল বাশার মারা যান।২০০৬ সালের ২১ নভেম্বর নিহত বাশারের চাচাতো ভাই ইউনুস আলী বাদী হয়ে ১১ জনকে আসামি করে মামলা করেন। ২০০৭ সালের ২৮ ফেব্রুয়ারি ১১ জনকে আসামি করে মির্জাগঞ্জ থানার এসআই মাহবুবুল আলম আদালতে অভিযোগপত্র দেন। মামলার ১৮ জন সাক্ষীর সাক্ষ্যগ্রহণ শেষে বুধবার বিচারক রায় দেন।রায়ে মো. সাহেব আলী, মো. নিজাম, মো. আনছার, মো. জুয়েল, মো. সোহরাবকে যাবজ্জীবন কারাদণ্ড এবং ৩০ হাজার টাকা জরিমানা অনাদায়ে দুই বছর কারাদণ্ড দেয়া হয়। সেই সঙ্গে মো. মমিন, সুলতান, রীনা ওরফে হেলেনাকে দুই বছর কারাদণ্ড এবং পাঁচ হাজার টাকা জরিমানা অনাদায়ে ছয় মাসের কারাদণ্ড দেয়া হয়।আবদুল জব্বারকে পাঁচ বছর কারাদণ্ড এবং পাঁচ হাজার টাকা জরিমানা অনাদায়ে ছয় মাসের কারাদণ্ড, সোবাহানকে দুই বছর কারাদণ্ড এবং পাঁচ হাজার টাকা জরিমানা অনাদায়ে ছয় মাসের কারাদণ্ড, শাজাহানকে পাঁচ বছর কারাদণ্ড এবং পাঁচ হাজার টাকা জরিমানা অনাদায়ে ছয় মাসের কারাদণ্ড দেয়া হয়।রাষ্ট্র পক্ষে মামলা পরিচালনা করেন অ্যাডিশনাল পিপি অ্যাডভোকেট ইউসুফ আলী হাওলাদার এবং সাবেক পিপি অ্যাডভোকেট মো. হারুন অর রশিদ। আসামি পক্ষের মামলা পরিচালনা করেন অ্যাডভোকেট মো. শফিকুল ইসলাম।মহিব্বুল্লাহ্ চৌধুরী/এএম/এমএস</body>
</article>
