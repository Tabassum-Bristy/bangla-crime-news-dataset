<article>
  <headline>
ডাকাত সর্দারকে কুপিয়ে হত্যা
</headline>
  <url>https://www.jagonews24.com/country/news/516086</url>
  <published_at>
</published_at>
  <category>খুন</category>
  <body>পিরোজপুরের ইন্দুরকানী উপজেলায় দুর্বৃত্তের হাতে নিহত হয়েছেন ডাকাত সর্দার আ. জলিল হাওলাদার (৪৮) ওরফে রগকাটা জলিল। বুধবার দিবাগত রাত দেড়টার দিকে দক্ষিণ ইন্দুরকানী মিল বাড়ি এলাকায় সতীশ চন্দ্র মন্ডলের বাড়িতে এ ঘটনা ঘটে।স্থানীয় সূত্রে জানা গেছে, একদল দুর্বৃত্ত কালাইয়া গ্রামের মৃত মোহাম্মাদ আলী হাওলাদারের ছেলে আ. জলিল হাওলাদার ওরফে রগকাটা ডাকাত জলিলকে (৪৮) এলোপাথারী কুপিয়ে হত্যা করে। খবর পেয়ে ইন্দুরকানী থানার পুলিশ ঘটনাস্থলে গিয়ে তার মরদেহ উদ্ধার করে।ইন্দুরকানী থানার ভারপ্রাপ্ত কর্মকর্তা (ওসি) মো. হাবিবুর রহমান জাগো নিউজকে জানান, ধারণা করা হচ্ছে রাতের আধারে অজ্ঞাত দুর্বৃত্তরা তাকে কুপিয়ে খুন করেছে। এ ব্যাপরে তদন্ত চলছে। ময়না তদন্তের জন্য মরদেহ জেলা সদর হাসপাতাল মর্গে পাঠানো হবে।পিরোজপুরের অতিরিক্ত পুলিশ সুপার (সদর সার্কেল) আহমেদ মাইনুল হাসান জানান, নিহত জলিলের বিরুদ্ধে ইন্দুরকানী থানায় ৬ মামলাসহ দেশের বিভিন্ন থানায় হত্যা ও ডাকাতির একাধিক মামলা রয়েছে। তার ঘাড়, মাথা, হাত ও পিঠে একাধিক কোপের চিহ্ন রয়েছে।স্থানীয়রা জানান, সন্ত্রাসী জলিলের কারণে প্রতিবেশী ইন্দুরকানী গ্রামের আ. রহমান গত ৩ মাস ধরে বাড়ি ছাড়া। এছাড়া ১২ বছর আগে আ. মান্নান হাওলাদার নামে এক ব্যক্তির রগ কেটে দিয়েছিল সে।এদিকে সন্ত্রাসী জলিল খুন হওয়ায় এলাকাবাসীর মধ্যে স্বস্তি ফিরে এসেছে। এ ঘটনায় তারা খুবই খুশি।মাহামুদুর রহমান মাসুদ/এমএমজেড/জেআইএম</body>
</article>
