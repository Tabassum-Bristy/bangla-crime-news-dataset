<article>
  <headline>
স্ত্রীকে খুন করে পালালেন স্বামী
</headline>
  <url>https://www.jagonews24.com/country/news/443347</url>
  <published_at>
</published_at>
  <category>খুন</category>
  <body>গাজীপুর সদরে পারিবারিক কলহের জের ধরে স্ত্রীকে খুন করে মো. রফিকুল ইসলাম (৪০) নামে এক যবুক পালিয়ে গেছে। বুধবার রাতে সদর উপজেলার ভাওয়াল গড় ইউনিয়নের নয়নপুর এলাকায় এ ঘটনা ঘটে।নিহত চম্পা (২৩) পটুয়াখালীর গলাচিপা থানার বালির হাওলা গ্রামের নুরুল ইসলাম গাজীর মেয়ে ও পোশাক শ্রমিক ছিলেন। পলাতক রফিকুল গাজীপুরের শ্রীপুর উপজেলার নিজমাওনা এলাকার বাসিন্দা মো. ইসমাইলের ছেলে।নিহতের ভাই মোহাম্মদ আলম গাজী জানান, ১০ বছর আগে চম্পা ও রফিকের বিয়ে হয়। তারা দুইজনই স্থানীয় এনএজেড পোশাক কারখানার চাকরি করত। সেখানেই তাদের পরিচয় এবং পরে তাদের বিয়ে হয়। তাদের দুজনের এটা দ্বিতীয় বিয়ে ছিল। তাদের সংসারে তামিম নামে সাত বছরের এক ছেলে রয়েছে। বিয়ের বছর খানেক পর তাদের মধ্যে দাম্পত্য কলহ দেখা দেয় এবং আলাদা থাকতে শুরু করেন। ইতোমধ্যে রফিক তৃতীয় বিয়ে করে অন্যত্র বসবাস শুরু করেন। বিষয়টি চম্পা জানতেন না। তবে রফিক মাঝে মধ্যে চম্পার ভাড়াবাড়িতে আসা-যাওয়া করেন। সম্প্রতি তৃতীয় বিয়ের ঘটনাটি জানাজানির পর চম্পার সঙ্গে রফিকের সর্ম্পকের আরও অবনতি হয়। কয়েকমাস আগে চম্পা তার ছেলেসহ নয়নপুর এলাকায় মনু মিয়ার বাড়িতে ভাড়ায় উঠেন।তিনি জানান, মঙ্গলবার চম্পার বাসা থেকে ছেলে তামিমকে শ্রীপুরে নিয়ে যায় রফিক। বুধবার সন্ধ্যার পর রফিক আবার চম্পার বাসায় যান। ছেলেকে সঙ্গে নিয়ে না যাওয়ায় তাদের মধ্যে কথাকাটা কাটি হয়। এ সময় চম্পার অপর ভাই জহিরুল গাজী তামিমের বিষয়ে জানতে চাইলে রফিক জানান তার ছেলে তামিমকে মাদরাসায় ভর্তি করে দিয়েছেন। তাই সে সেখানেই আছে। এরপর জহিরুল ব্যবসার কাজে বাজারে চলে যান। পরে রাত ২টার দিকে পাশের ভাড়াটিয়া চম্পার চিৎকার শুনতে পেয়ে এগিয়ে যান। এ সময় রফিককে ঘর থেকে চলে যেতে দেখেন আর ঘরে চম্পার রক্তাক্ত দেহ দেখতে পান। পরে তিনি বিষয়টি বাড়ির মালিক ও চম্পার স্বজনকে জানান। খবর পেয়ে হোতাপাড়া পুলিশ ক্যাম্পের এসআই মো. সাইফুল ইসলাম ঘটনাস্থল থেকে মরদেহ উদ্ধার থানায় নিয়ে যান।স্থানীয় ভাওয়াল গড় ইউনিয়নের ৯নং ওয়ার্ডের সদস্য মো. তরিকুল ইসলাম রিপন জানান, খবর পেয়ে রাত আড়াইটার সময় ঘটনাস্থলে যাই। এটা ছিল উভয়ের দ্বিতীয় বিয়ে। তাদের মধ্যে বিয়ের কিছুদিন পর থেকে দাম্পত্য কলহ সৃষ্টি হয়। এ নিয়ে একাধিকবার শালিস হয়েছে।এসআই মো. সাইফুল ইসলাম জানান, চম্পার দেহে একাধিক স্থানে ধারালো অস্ত্রের আঘাত রয়েছে। স্বামীকে গ্রেফতারের চেষ্টা চলছে।মো. আমিনুল ইসলাম/আরএ/আরআইপি</body>
</article>
