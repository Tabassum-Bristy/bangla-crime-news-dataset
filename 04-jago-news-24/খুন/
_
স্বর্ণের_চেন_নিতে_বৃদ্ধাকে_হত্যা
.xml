<article>
  <headline>
স্বর্ণের চেন নিতে বৃদ্ধাকে হত্যা
</headline>
  <url>https://www.jagonews24.com/country/news/477091</url>
  <published_at>
</published_at>
  <category>খুন</category>
  <body>ভোলায় দুর্বৃত্তদের হামলায় হাজেরা বেগম (৬০) নামে এক বৃদ্ধা নিহত হয়েছেন। এ ঘটনায় নিহতের নাতি রাব্বি হোসেন (১০) আহত হয়েছে।বৃহস্পতিবার রাত ১১টার দিকে ভোলা সদর উপজেলার ধনিয়া ইউনিয়নের ৫নং ওয়ার্ডের বুড়ির মসজিদ এলাকায় এ ঘটনা ঘটে। নিহত হাজেরা বেগম ওই এলাকার নুরুল ইসলামের স্ত্রী।স্থানীয়রা জানান, হাজেরা বেগমের স্বামী বাজারে ব্যবসা করেন। তার ৫ ছেলে ঢাকায় চাকরি করেন। রাতে হাজেরা বেগম ও তার নাতি রাব্বি ঘরে ছিলেন। ওই সময় দুর্বৃত্তরা ঘরে ঢুকে প্রথমে হাজেরা বেগমকে হত্যা করে তার গলার স্বর্ণের চেন ও পরে তার নাতিকে পিটিয়ে আহত করে ঘরের নগদ টাকা নিয়ে যায়।রাতেই তার স্বামী বাড়িতে এলে ঘরের দরজা খোলা দেখতে পান। ঘরে ঢুকে স্ত্রীকে মৃত অবস্থায় দেখে চিৎকার করলে স্থানীয়রা ছুটে এসে তার নাতিকে খাটের নিচ থেকে আহত অবস্থায় উদ্ধার করে। পরে তাকে ভোলা সদর হাসপাতালে ভর্তি করে।ভোলা মডেল থানার ওসি মো. ছগির মিঞা বলেন, খবর পেয়ে পুলিশ ঘটনাস্থল থেকে মরদেহ উদ্ধার করে ময়নাতদন্তের জন্য ভোলা সদর হাসপাতলে পাঠায়। নিহতের দেহে আঘাতের চিহ্ন রয়েছে। পুলিশ ঘটনার তদন্ত করছে।জুয়েল সাহা বিকাশ/এফএ/এমকেএইচ</body>
</article>
