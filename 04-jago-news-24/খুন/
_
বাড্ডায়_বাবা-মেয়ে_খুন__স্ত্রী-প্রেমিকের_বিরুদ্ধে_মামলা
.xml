<article>
  <headline>
বাড্ডায় বাবা-মেয়ে খুন : স্ত্রী-প্রেমিকের বিরুদ্ধে মামলা
</headline>
  <url>https://www.jagonews24.com/national/news/368254</url>
  <published_at>
</published_at>
  <category>খুন</category>
  <body>রাজধানীর উত্তর বাড্ডার ময়নারবাগের ভাড়া বাসায় বাবা-মেয়ে খুনের ঘটনায় স্ত্রী আরজিনা বেগম ও তার (স্ত্রীর) পরকীয়া প্রেমিক শাহিন মল্লিককে আসামি করে একটি মামলা দায়ের করা হয়েছে। নিহত জামিলের ভাই শেখ শামীম হোসেন বাদী বাড্ডা থানায় এ মামলা দায়ের করেন, মামলা নং ৪।বাড্ডা থানার ডিউটি অফিসার উপ-পরিদর্শক (এসআই) মারুফ হোসেন জাগো নিউজকে মামলা নথিভুক্ত হওয়ার বিষয়টি নিশ্চিত করে জানান, বৃহস্পতিবার (২ নভেম্বর) রাতেই ৩০২/৩৪ ধারায় মামলা নথিভুক্ত হয়েছে। মামলা তদন্ত করছেন উপ-পরিদর্শক (এসআই) শাখাওয়াত হোসেন।এ ব্যাপারে তদন্তকারী কর্মকর্তা জানান, মামলা নথিভুক্ত হওয়ার পর আসামি ও নিহতের স্ত্রী আরজিনা বেগমকে গ্রেফতার দেখানো হয়েছে। অপর আসামি শাহিন মল্লিককে গ্রেফতারের চেষ্টা চলছে।উল্লেখ্য, বৃহস্পতিবার সকাল ৬টার দিকে রাজধানীর উত্তর বাড্ডার ময়নারবাগের ৩০৬/পাঠানভিলার ৩ তলার ছাদের ভাড়া বাসা থেকে জামিল (৩৮) ও মেয়ের নুসরাতের মরদেহ উদ্ধার করে পুলিশ। পরে জিজ্ঞাসাবাদের জন্য জামিলের স্ত্রী আরজিনা বেগমকে আটক করা হয়।বাড্ডা থানা পুলিশ জানায়, জামিলের বাড়ি গোপালগঞ্জ সদরের করপাড়া ইউনিয়নের বনপাড়া গ্রামে। নিহত জামিলের বাবার নাম মৃত বেলায়েত শেখ। সম্প্রতি তিনি তেজগাঁওস্থ একটি বেসরকারি প্রতিষ্ঠানে গাড়ীচালক হিসেবে যোগদান করেন।পাঠান ভিলার ছোট্ট ফ্লাটের ৩ তলায় দুটি কক্ষ ভাড়া থাকতেন জামিল। গত কোরবানীর ঈদের পর স্ত্রী আরজিনা (৩০) মেয়ে নুসরাত (৭) ও ছেলে আলফি (৩) নিয়ে ওই বাসায় উঠেন জামিল।জেইউ/আরএস/এমএস</body>
</article>
