<article>
  <headline>
মেয়র লোকমান হত্যা, পরিকল্পনাকারী রিমান্ডে
</headline>
  <url>https://www.jagonews24.com/country/news/460568</url>
  <published_at>
</published_at>
  <category>খুন</category>
  <body>নরসিংদীর পৌর মেয়র লোকমান হোসেন হত্যাকাণ্ডের সাত বছর পর মূল পরিকল্পনাকারী মোবারক হোসেন মোবাকে গ্রেফতার করেছে পুলিশ।মঙ্গলবার রাতে রাজধানীর ডিওএইচএস এলাকার একটি বাড়ি থেকে নরসিংদী জেলা গোয়েন্দা পুলিশ তাকে গ্রেফতার করে। বুধবার তাকে নরসিংদীর অতিরিক্ত কিচারিক হাকিম শামীমা আক্তারের আদালতে হাজির করে জিজ্ঞাসাবাদের জন্য ১০ দিনের রিমান্ডের আবেদন করা হয়। শুনানি শেষে দুই দিনের রিমান্ড মঞ্জুর করেন আদালত।বিষয়টি নিশ্চিত করে মামলার তদন্ত কর্মকর্তা গোয়েন্দা পুলিশের এসআই মো. জাকারিয়া বলেন, মোবারক প্রয়াত মেয়র লোকমান হোসেন হত্যা মামলার গ্রেফতারি পরোয়ানাভুক্ত আসামি। ওই মামলার অভিযোগপত্রে তাকে হত্যাকাণ্ডের মূল পরিকল্পনাকারী উল্লেখ করা হয়।গত ২৫ অক্টোবর তিনি মালয়েশিয়া থেকে দেশে ফিরেছেন। এতদিন পলাতক ছিলেন। নরসিংদীতে তার মালিকানাধীন একটি জমি বিক্রি করতে দেশে এসে আত্মগোপনে ছিলেন।২০১১ সালের ১ নভেম্বর পৌর মেয়র ও জেলা আওয়ামী লীগের সাধঅরণ সম্পাদক লোকমান হোসেন জেলা আওয়ামী লীগ কার্যালয়ে হামলাকারীর গুলিতে নিহত হন।এ ঘটনায় নিহতের ভাই কামরুজ্জামান কামরুল বাদী হয়ে তৎকালীন ডাক ও টেলিযোগাযোগ মন্ত্রী রাজিউদ্দিন আহমেদ রাজুর ছোট ভাই সালাহউদ্দিন আহমেদ বাচ্চুকে প্রধান আসামি করে ১৪ জনের বিরুদ্ধে আদালতে হত্যা মামলা করেন।আসামিদের মধ্যে মোবারক হোসেন মোবা পলাতক ছিলেন। বাকি ১৩ জনের সকলেই গ্রেফতার হলেও পরে জামিনে বেরিয়ে যান। প্রায় আট মাস তদন্ত করে ২০১২ সালের ২৪ জুন সালাউদ্দিনসহ এজাহারভুক্ত ১১ আসামিকে বাদ দিয়ে আদালতে অভিযোগপত্র দেয় পুলিশ।সঞ্জিত সাহা/এএম/এমএস</body>
</article>
