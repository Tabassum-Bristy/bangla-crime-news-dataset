<article>
  <headline>
কুষ্টিয়ায় কলেজছাত্র অপি হত্যায় জড়িতদের গ্রেফতার দাবি
</headline>
  <url>https://www.jagonews24.com/country/news/327298</url>
  <published_at>
</published_at>
  <category>খুন</category>
  <body>কুষ্টিয়ায় কলেজছাত্র সাগর সাহা অপির হত্যাকারীদের গ্রেফতার ও দৃষ্টান্তমূলক শাস্তির দাবিতে ফুঁসে উঠেছে এলাকাবাসী। সেই সঙ্গে এ ঘটনায় জড়িতদের শাস্তির দাবি করেছেন তারা।রোববার দ্বিতীয় দিনের মতো শত শত বিক্ষুদ্ধ এলাকাবাসী লক্ষ্মীপুর বাজারের সামনে কুষ্টিয়া-ঝিনাইদহ মহাসড়ক অবরোধ করে বিক্ষোভ প্রদর্শন করে।এ ঘটনার সঙ্গে জড়িত থাকার অভিযোগে শিবপুর গ্রামের সাবেক মেম্বার সিদ্দিকুর রহমানের ভাই মোস্তফার ছেলে এনামুলকে আটক করেছে পুলিশ।হত্যাকারীদের গ্রেফতার ও দৃষ্টান্তমূলক শাস্তির দাবিতে বাংলাদেশ পূজা উদযাপন পরিষদ ও হিন্দু-বৌদ্ধ-খ্রিস্টান ঐক্য পরিষদ কুষ্টিয়া জেলা শাখার নেতৃবৃন্দ কুষ্টিয়া শহরে বিক্ষোভ মিছিল, মানববন্ধন ও প্রতিবাদ সমাবেশ করেছে।এদিকে, রোববার সকালে কুষ্টিয়া জেনারেল হাসপাতালে নিহত কলেজছাত্র সাগর সাহা অপির ময়নাতদন্ত সম্পন্ন হয়। দুপুরে হরিনারায়ণপুর ইউনিয়নের শিবপুর মহাশ্মশানে শেষকৃত্য সম্পন্ন হয় তার।গতকাল শনিবার রাত ৮টার দিকে কুষ্টিয়ার পুলিশ সুপার মেহেদী হাসানের নেতৃত্বে পুলিশের কয়েকটি টিম শিবপুর প্রাথমিক বিদ্যালয়ের এলাকা ঘিরে ফেলে। আটক এনামুলের স্বীকারোক্তি অনুযায়ী দীর্ঘ ১ ঘণ্টা অভিযান চালিয়ে ৩ নং ওয়ার্ডের ইউপি সদস্য জেসমিনের বাড়ির পাশে বাঁশবাগানের পরিত্যক্ত ট্যাংক থেকে অপহৃত কলেজছাত্র সাগর সাহা অপির বস্তাবন্দি মরদেহ উদ্ধার করে পুলিশ।এ ঘটনায় ইবি থানা পুলিশ অপহৃত সাগর সাহার মোবাইল ট্র্যাকিংয়ের মাধ্যমে সাবেক মেম্বার সিদ্দিকুর রহমানের ভাই মোস্তফার ছেলে এনামুলকে আটক করে।গত বুধবার রাত সাড়ে ৮টার দিকে কুষ্টিয়া সদর উপজেলার হরিনারায়ণপুর বাজার থেকে খাতের আলী কলেজের এইচএসসির ২য় বর্ষের ছাত্র সাগর সাহা অপিকে অপহরণ করা হয়। ওইদিন অপহৃত সাগর সাহা অপির বাবা প্রদীপ কুমার সাহা ইবি থানায় বাদী হয়ে একটি অপহরণ মামলা করেন।কুষ্টিয়ার পুলিশ সুপার বলেন, নিহত সাগর সাহার হত্যাকাণ্ডে জড়িত প্রত্যেককে বিচারের মুখোমুখি করা হবে। দীর্ঘ ৩ দিন অভিযান চালিয়ে সাগর সাহার অপহরণের রহস্য উদঘাটন করা হয়েছে। এই ঘটনায় জড়িত কাউকে ছাড় দেয়া হবে না।হত্যাকাণ্ডের বিষয়ে কুষ্টিয়া ইসলামী বিশ্ববিদ্যালয় থানা পুলিশের ভারপ্রাপ্ত কর্মকর্তা (ওসি) রতন শেখ জানান, হত্যার মোটিভ এবং অপহরণ ও হত্যার সঙ্গে কারা কারা জড়িত রয়েছে তা দ্রুত উদঘাটন করা সম্ভব হবে।আল-মামুন সাগর/এএম/জেআইএম</body>
</article>
