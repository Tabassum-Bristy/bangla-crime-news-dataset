<article>
  <headline>
নারায়ণগঞ্জে ৭ খুন, কর্নেল তারেক সাঈদের দেহরক্ষী গ্রেফতার
</headline>
  <url>https://www.jagonews24.com/country/news/454941</url>
  <published_at>
</published_at>
  <category>খুন</category>
  <body>নারায়ণগঞ্জের আলোচিত সাত খুন মামলায় মৃত্যুদণ্ডপ্রাপ্ত সাবেক সেনা সদস্য আল-আমিন শরীফকে (৩২) গ্রেফতার করেছে বরিশালের বাকেরগঞ্জ থানার পুলিশ।মঙ্গলবার রাতে রাজধানীর শাহবাগ এলাকায় অভিযান চালিয়ে তাকে গ্রেফতার করা হয়।আল-আমিন বাকেরগঞ্জ উপজেলার কাজলাকাঠী এলাকার খালেক শরীফের ছেলে। সাত খুনের ঘটনার আগে আল-আমিনকে সেনাবাহীনি থেকে র্যাবে বদলি করা হয়। সাত খুনের ঘটনার সময় নারায়ণগঞ্জ র্যাবে কর্মরত থেকে চাকরিচ্যুত লেফটেন্যান্ট কর্নেল তারেক সাঈদ মোহাম্মদের দেহরক্ষীর দায়িত্বে নিয়োজিত ছিলেন আল-আমিন।বাকেরগঞ্জ থানা পুলিশের অফিসার ইনচার্জ (ওসি) মো. মাসুদুজ্জামান বিষয়টি নিশ্চিত করে জানান, নারায়ণগঞ্জের সাত খুন মামলায় আল-আমিন শরীফের বিরুদ্ধে ২টি মামলা দায়ের করা হয়। একটি হত্যা ও অপরটি অপহরণ মামলা। হত্যা মামলায় মৃত্যুদণ্ড এবং অপহরণ মামলায় ৩৪ বছরের সাজা পরোয়ানা রয়েছে আল-আমিনের বিরুদ্ধে। নারায়ণগঞ্জে সেভেন মার্ডার মামলায় মৃত্যুদণ্ডপ্রাপ্ত হওয়ার আগে থেকেই পালিয়ে ছিলেন সৈনিক আল-আমিন। ওই মামলায় রায় ঘোষণার পর সংশ্লিষ্ট আদালত থেকে একটি গ্রেফতারি পরোয়ানা বাকেরগঞ্জ থানায় আসে। ওই গ্রেফতারি পরোয়ানা বলে গত মঙ্গলবার রাতে তাকে ঢাকা থেকে গ্রেফতার করে বাকেরগঞ্জ থানার পুলিশ।প্রসঙ্গত, ২০১৭ সালের ১৬ জানুয়ারি তৎকালীন নারায়ণগঞ্জ জেলা ও দায়রা জজ সৈয়দ এনায়েত হোসেন আলোচিত সাত খুন মামলায়র রায় ঘোষণা করেন। রায় ঘোষণার সময় আদালতে অনুপস্থিত ছিলেন আল-আমিন শরীফ।এর আগে ২০১৪ সালের ২৭ এপ্রিল বেলা দেড়টার দিকে ঢাকা-নারায়ণগঞ্জ লিংক রোড থেকে অপহৃত হন নারায়ণগঞ্জ সিটি করপোরেশনের কাউন্সিলর নজরুল ইসলাম, আইনজীবী চন্দন সরকারসহ সাতজন। তিন দিন পর ৩০ এপ্রিল শীতলক্ষ্যা নদীতে একে একে ভেসে ওঠে ছয়টি মৃতদেহ, পরদিন মেলে আরেকটি মৃতদেহ। নিহত বাকিরা হলেন, নজরুলের বন্ধু মনিরুজ্জামান স্বপন, তাজুল ইসলাম, লিটন, গাড়িচালক জাহাঙ্গীর আলম ও চন্দন সরকারের গাড়িচালক মো. ইব্রাহীম।ঘটনার এক দিন পর কাউন্সিলর নজরুলের স্ত্রী সেলিনা ইসলাম বাদী হয়ে আওয়ামী লীগের স্থানীয় নেতা (পরে বহিষ্কৃত) নূর হোসেনসহ ছয়জনের নাম উল্লেখ করে ফতুল্লা মডেল থানায় মামলা করেন। আইনজীবী চন্দন সরকার ও তার গাড়িচালক ইব্রাহিম হত্যার ঘটনায় ১১ মে একই থানায় আরেকটি মামলা হয়। এই মামলার বাদী চন্দন সরকারের জামাতা বিজয় কুমার পাল। পরে দুটি মামলা একসঙ্গে তদন্ত করে পুলিশ।সাইফ আমীন/এমএএস/জেআইএম</body>
</article>
