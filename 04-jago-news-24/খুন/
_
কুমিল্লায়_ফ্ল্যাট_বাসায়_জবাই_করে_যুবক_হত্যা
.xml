<article>
  <headline>
কুমিল্লায় ফ্ল্যাট বাসায় জবাই করে যুবক হত্যা
</headline>
  <url>https://www.jagonews24.com/country/news/377602</url>
  <published_at>
</published_at>
  <category>খুন</category>
  <body>কুমিল্লা মহানগরীতে একটি বাসা থেকে অজ্ঞাতনামা এক যুবককে (৩০) জবাই করা মরদেহ উদ্ধার করা হয়েছে। রোববার দিনগত রাত সাড়ে ৯টার দিকে কোতয়ালী মডেল থানা পুলিশ নগরীর নতুন চৌধুরীপাড়া এলাকার কবরস্থান সংলগ্ন সুমন ভিলা নামের একটি বাসার তিনতলা থেকে এ মরদেহ উদ্ধার করে।পুলিশ ও বাড়ির লোকজন জানান, গত বৃহস্পতিবার ওই বাসার ৩য় তলার একটি ফ্ল্যাট ভাড়া নেন ওই যুবক। এ সময় অগ্রিম ৪ হাজার ভাড়াও পরিশোধ করেন তিনি। এ ঘটনায় জিজ্ঞাসাবাদের জন্য বাড়ির মালিক আবু তাহের সরকারের শ্যালক জুম্মনকে আটক করেছে পুলিশ।জুম্মনের ভাবী রাশেদা আক্তার জানান, রোববার সকালে চারজন যুবক বাসায় এসে তাদের ভাড়া নেয়া কক্ষ পরিষ্কার করার কথা জানায়। দুপুর পর্যন্ত ওই যুবকরা হয়তো বাসায় ছিল। কিন্তু রাত সাড়ে ৭টার দিকে নতুন ভাড়া নেয়া ফ্ল্যাটের দরজা ধাক্কা দিতেই খুলে যায়। পরে আমিসহ (রাশেদা) বাড়ির লোকজন ভেতরে গিয়ে দেখি যুবকের জবাই করা রক্তাক্ত মরদেহ ফ্লোরে পড়ে রয়েছে। পরে পুলিশে খবর দেয়া হয়।কোতয়ালী মডেল থানার ওসি (তদন্ত) সালাহ উদ্দিন জানান, খুনের কারণ কিংবা নিহতের পরিচয় সম্পর্কে এখনো নিশ্চিত হওয়া যায়নি। তবে হত্যাকাণ্ডটি পরিকল্পিত ছিল বলে ধারণা করা হচ্ছে।মো. কামাল উদ্দিন/আরএস</body>
</article>
