<article>
  <headline>
আবারও বিএসএফের গুলিতে প্রাণ গেল বাংলাদেশির
</headline>
  <url>https://www.jagonews24.com/country/news/476560</url>
  <published_at>
</published_at>
  <category>খুন</category>
  <body>ঠাকুরগাঁওয়ের হরিপুর উপজেলার মিনাপুর সীমান্তে ভারতীয় সীমান্ত রক্ষাকারী বাহিনীর (বিএসএফ) গুলিতে এক বাংলাদেশি যুবক নিহত হয়েছেন।মঙ্গলবার ভোরে এ ঘটনা ঘটে। নিহত জেনারুল হরিপুর উপজেলার ৪নং ডাঙ্গীপাড়া ইউপির তালডাঙ্গী গ্রামের আব্দুল তোয়াফের ছেলে।হরিপুর থানা পুলিশের ওসি আমিরুজ্জামান বলেন, মঙ্গলবার ভোরে জেনারুলসহ কয়েকজন গরু ব্যবসায়ী হরিপুর উপজেলার মিনাপুর সীমান্ত দিয়ে ভারতে ঢুকে। এ সময় মালদ্বখন্ড ক্যাম্পের বিএসএফের সদস্যরা গুলি ছোড়ে। এতে গুলিবিদ্ধ হয়ে ঘটনাস্থলেই জেনারুল নিহত হন। তবে বাকি গরু ব্যবসায়ীরা পালিয়ে বাংলাদেশে আসেন।৪২-বিজিবির কারিগাঁও কোম্পানি কমান্ডার এনামুল হক বলেন, নিহত জেনারুলের মরদেহ আইনি প্রক্রিয়া শেষে ফেরত দেয়ার কথা হয়েছে। বিজিবিকে মরদেহ ফেরতের বিষয়টি ভারতের মালদ্বখন্ড ক্যাম্পের বিএসএফ নিশ্চিত করেছে।৪২-বিজিবির অধিনায়ক লে. কর্নেল গাজী নাহিদুজ্জামান বলেন, সকল-প্রকার প্রক্রিয়া শেষ করে বিকেলে পতাকা বৈঠকের মাধ্যমে নিহত গরু ব্যবসায়ীর মরদেহ ফেরত আনা হবে।প্রসঙ্গত, ১৮ জানুয়ারি ঠাকুরগাঁওয়ের রানীশংকৈল উপজেলার ধর্মগড় সীমান্তে ভারতীয় সীমান্তরক্ষী বাহিনীর (বিএসএফ) গুলিতে জাহাঙ্গীর আলম রাজু (২১) এক বাংলাদেশি নিহত হন।রবিউল এহসান রিপন/এএম/এমকেএইচ</body>
</article>
