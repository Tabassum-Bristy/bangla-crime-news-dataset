<article>
  <headline>
ব্রাহ্মণবাড়িয়ায় ডাব পাড়া নিয়ে যুবককে হত্যা
</headline>
  <url>https://www.jagonews24.com/country/news/500917</url>
  <published_at>
</published_at>
  <category>খুন</category>
  <body>ব্রাহ্মণবাড়িয়ার কসবা উপজেলায় ডাব পাড়াকে কেন্দ্র করে মাসুম মিয়া (২৪) নামে এক যুবককে ধারালো অস্ত্র দিয়ে গলায় আঘাত করে হত্যার অভিযোগ পাওয়া গেছে। শনিবার সকাল সাড়ে ৬টার দিকে উপজেলার বাদৈর ইউনিয়নের হাতুরাবাড়ি গ্রামে এ ঘটনা ঘটে।নিহত মাসুম ওই গ্রামের মামুন মিয়ার ছেলে। সম্প্রতি তিনি গ্রাম পুলিশে যোগ দেয়ার জন্য নিয়োগ পরীক্ষা দিয়েছিলেন।ব্রাহ্মণবাড়িয়ার জ্যেষ্ঠ সহকারী পুলিশ সুপার (কসবা সার্কেল) আব্দুল করিম বিষয়টি নিশ্চিত করে জাগো নিউজকে জানান, সকালে হাতুরাবাড়ি গ্রামের বাসিন্দা মাসুমের সঙ্গে একই গ্রামের ইয়াছিনের (১৮) পূর্ব বিরোধ চলছিল। শনিবার সকালে মাসুম বাড়ির পাশের একটি ডাব গাছ থেকে ডাব পাড়লে এ নিয়ে ইয়াছিনের সঙ্গে বাগবিতণ্ডা হয়। একপর্যায়ে ইয়াছিন ও তার সহযোগীরা ধারালো অস্ত্র দিয়ে মাসুমের গলার ডান পাশে আঘাত করে। এতে ঘটনাস্থলেই তার মৃত্যু হয়।তিনি আরও জানান, খবর পেয়ে পুলিশ ঘটনাস্থল পরিদর্শন করেছে। তবে ঘটনার পরপরই ইয়াছিন ও তার সহযোগীরা পালিয়ে যাওয়ায় তাদেরকে আটক করা সম্ভব হয়নি। এ ব্যাপারে আইনানুগ ব্যবস্থা নেয়া হবে।আজিজুল সঞ্চয়/আরএআর/জেআইএম</body>
</article>
