<article>
  <headline>
নোয়াখালীতে যুবককে কুপিয়ে হত্যা
</headline>
  <url>https://www.jagonews24.com/country/news/453414</url>
  <published_at>
</published_at>
  <category>খুন</category>
  <body>নোয়াখালীর বেগমগঞ্জ উপজেলায় পূর্ব শত্রুতার জের ধরে রুবেল (২৮) নামে এক যুবককে কুপিয়ে হত্যা করা হয়েছে। নিহত রুবেল বেগমগঞ্জ উপজেলার গোপালপুর ইউনিয়নের মহিব উল্লাহ গ্রামের আজিজের ছেলে।নিহত রুবেলের মামা মোর্শেদ আলম জানান, গত তিন দিন আগে স্থানীয় আবদুল মজিদ ও জাহাঙ্গীরের সঙ্গে রুবেলের কথা কাটাকাটির এক পর্যায়ে হাতাহাতির ঘটনা ঘটে। পরে এলাকাবাসী তিন জনের মিলমিশ করিয়ে দেয়। কিন্তু এ ঘটনার জের ধরে মঙ্গলবার রাত সাড়ে ১১টার দিকে জাহাঙ্গীর রুবেলকে ফোন করে বাড়ি থেকে ডেকে নিয়ে যায়। পরে বাড়ির সামনেই জাহাঙ্গীর, আবদুল মজিদ ও তাদের সঙ্গে থাকা সন্ত্রাসীরা ধারালো ছুরি দিয়ে রুবেলকে এলোপাথাড়ি কুপিয়ে জখম করে। এ সময় তার চিৎকারে পরিবারের লোকাজন ও স্থানীয়রা ঘটনাস্থল থেকে তাকে উদ্ধার করে নোয়াখালী জেনারেল হাসপাতালে ভর্তি করে।সেখানে চিকিৎসাধীন অবস্থায় রাত ৩টার দিকে রুবেলের মৃত্যু হয় বলে জানিয়েছেন হাসপাতালের আবাসিক চিকিৎসক ডা. আনোয়ারুল আজিম। বেগমগঞ্জ থানা পুলিশের ভারপ্রাপ্ত কর্মকর্তা (ওসি) ফিরোজ আলম মোল্লা জানান, ঘটনার খবর পেয়ে অতিরিক্ত পুলিশ সুপার শাহীন সৈকত ঘটনাস্থল পরিদর্শন করেছেন এবং ঘটনার সঙ্গে জড়িত সন্দেহে ওই এলাকার জহিরুল হক নামে একজনকে আটক করা হয়েছে। বাকিদের আটকের চেষ্টা চলছে।মিজানুর রহমান/আরএ/পিআর</body>
</article>
