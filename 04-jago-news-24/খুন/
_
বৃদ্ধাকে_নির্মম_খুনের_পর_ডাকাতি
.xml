<article>
  <headline>
বৃদ্ধাকে নির্মম খুনের পর ডাকাতি
</headline>
  <url>https://www.jagonews24.com/country/news/473242</url>
  <published_at>
</published_at>
  <category>খুন</category>
  <body>মুখে গামছা ও হাত-পায়ে স্কচটেপ বেঁধে মোরশেদা বেগম (৭০) নামে এক বৃদ্ধাকে শ্বাসরোধে হত্যা করেছে সংঘবদ্ধ ডাকাতদল। বৃহস্পতিবার দিবাগত গভীর রাতে কুমিল্লার দেবিদ্বার উপজেলার এলাহাবাদ ইউনিয়নের গৌরসার গ্রামে এ ঘটনা ঘটে।খবর পেয়ে শুক্রবার সকাল ১০টার দিকে পুলিশ ঘটনাস্থল থেকে ওই বৃদ্ধার মরদেহ উদ্ধার করে ময়নাতদন্তেন জন্য মর্গে পাঠিয়েছে। নিহত মোরশেদা বেগম ওই গ্রামের মৃত মান্নান সরকারের স্ত্রী।পুলিশ ও স্থানীয় সূত্রে জানা যায়, মোরশেদা বেগম প্রতিদিনের মতো বৃহস্পতিবার রাতে ঘুমিয়ে যান। বাসায় তিনি একাই ছিলেন। রাতে সংঘবদ্ধ ডাকাতদলের সদস্যরা বাড়ির গেট ও দরজার গ্রিল কেটে ঘরে প্রবেশ করে ওই বৃদ্ধাকে শ্বাসরোধে হত্যার পর বাড়ির মূল্যবান জিনিসপত্র লুট করে নিয়ে যায়।সকালে স্থানীয় লোকজন বাড়ির দরজার গ্রিল কাটা দেখে পুলিশে খবর দেয়। পরে পুলিশ ঘটনাস্থল থেকে মরদেহ উদ্ধার করে। নিহত বৃদ্ধার ৪ ছেলে এবং ৩ মেয়ে রয়েছে।দেবিদ্বার থানার পরিদর্শক (তদন্ত) সরকার আবদুল্লাহ আল মামুন জানান, রাতের যেকোনো সময় এ হত্যাকাণ্ডের ঘটনা ঘটেছে। ঘাতকদের ধরতে পুলিশ অভিযান শুরু করেছে।কামাল উদ্দিন/এফএ/এমএস</body>
</article>
