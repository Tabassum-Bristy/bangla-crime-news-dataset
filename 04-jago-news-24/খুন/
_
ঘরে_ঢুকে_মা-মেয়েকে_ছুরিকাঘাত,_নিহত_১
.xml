<article>
  <headline>
ঘরে ঢুকে মা-মেয়েকে ছুরিকাঘাত, নিহত ১
</headline>
  <url>https://www.jagonews24.com/country/news/491412</url>
  <published_at>
</published_at>
  <category>খুন</category>
  <body>হবিগঞ্জের নবীগঞ্জ উপজেলার ইনাতগঞ্জ ইউনিয়নের ইছবপুর গ্রামে দুর্বৃত্তের ছরিকাঘাতে নীলু সূত্রধর (৬০) নামে এক বৃদ্ধা নিহত হয়েছেন। আহত হয়েছেন তার মেয়ে শিল্পী সূত্রধর (৩০)। গুরুতর আহত শিল্পীকে সিলেট ওসমানী মেডিকেল কলেজ হাসপতালে পাঠানো হয়েছে।নিহত নীলু সূত্রধর ওই গ্রামের মৃত চানমনি সূত্রধরের স্ত্রী। মঙ্গলবার রাত ৮টার দিকে এ ঘটনা ঘটে।স্থানীয়রা জানান, নীলু সূত্রধরের স্বামী ৭/৮ বছর আগে মারা যান। তার একমাত্র ছেলে জীবন সূত্রধর ১৫/১৬ বছর যাবৎ কুয়েত প্রবাসী। পুত্রবধূ হেপি সূত্রধরকে নিয়েই বাড়িতে থাকেন তিনি। কয়েকদিন আগে হেপি বাবার বাড়ি নবীগঞ্জের ভুবিরবাগ গ্রামে বেড়াতে যান। এদিকে মা বাড়িতে একা থাকবেন এজন্য নীলুর ছোট মেয়ে শিল্পী সূত্রধর মাধবপুর উপজেলার মনতলায় স্বামীর বাড়ি থেকে মায়ের কাছে আসেন।মঙ্গলবার রাত ৮টার দিকে দুর্বৃত্তরা বাড়িতে ঢুকে মা-মেয়ে দু’জনকে ছুরিকাঘাত করে। এতে ঘটনাস্থলেই নীলু সূত্রধর নিহত হন। গুরুতর আহত হন মেয়ে শিল্পী সূত্রধর। আশঙ্কাজনক অবস্থায় তাকে ওসমানী মেডিকেল কলেজ হাসপাতালে পাঠানো হয়।খবর পেয়ে সহকারী পুলিশ সুপার (নবীগঞ্জ-বাহুবল সার্কেল) মো. পাভেজ আলম চৌধুরী একদল পুলিশ নিয়ে ঘটনাস্থলে যান। তিনি জানান, ঘটনা উদঘাটনে পুলিশ তৎপর রয়েছে। কে বা কারা ঘটনার সঙ্গে জড়িত খুব শিগগির তাদের বের করে আইনের আওতায় নিয়ে আসা হবে।সৈয়দ এখলাছুর রহমান খোকন/এফএ/জেআইএম</body>
</article>
