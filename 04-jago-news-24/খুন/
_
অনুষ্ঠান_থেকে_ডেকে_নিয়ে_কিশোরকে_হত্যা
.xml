<article>
  <headline>
অনুষ্ঠান থেকে ডেকে নিয়ে কিশোরকে হত্যা
</headline>
  <url>https://www.jagonews24.com/country/news/459193</url>
  <published_at>
</published_at>
  <category>খুন</category>
  <body>চুয়াডাঙ্গায় নামযজ্ঞ অনুষ্ঠান থেকে ডেকে এক স্কুলছাত্রকে হত্যা করেছে দুর্বৃত্তরা। পুলিশ বৃহস্পতিবার সকালে সুভাষের মরদেহ উদ্ধার করে মর্গে পাঠিয়েছে।বুধবার রাতে জেলা শহরের পান্না সিনেমা হলের পাশে এ ঘটনা ঘটে। নিহত সুভাষ কুমার সাধুখা সদর উপজেলার ৬৩ আড়ীয়া গ্রামের গনেশ চন্দ্র সাধুখার ছেলে। সে পার্শ্ববর্তী গিরীশ নগর মাধ্যমিক বিদ্যালয়ের নবম শ্রেণির ছাত্র ছিল।পুলিশ ও এলাকাবাসী সূত্রে জানা গেছে, সকালে পান্না সিনেমা হলের পার্শ্ববর্তী প্রয়াত ডা. আলী আশরাফের বাড়ির পরিত্যক্ত একটি চৌবাচ্চার পাশে অজ্ঞাত কিশোরের মরদেহ দেখে এলাকাবাসী পুলিশে খবর দেয়। পুলিশ মরদেহ উদ্ধার করে মর্গে পাঠায়। পরে সুভাষের মরদেহ শনাক্ত করে তার পরিবারের লোকজন।পুলিশ জানায়, গত ২২ অক্টোবর থেকে পাঁচ দিনব্যাপী শ্রী শ্রী তারকব্রহ্ম মহানাম যজ্ঞানুষ্ঠান শুরু হয়েছে পান্না সিনেমা হলের পাশে। স্কুলছাত্র সুভাষ কুমার সাধুখা বুধবার রাত ৮টার দিকে তার পরিবারের কয়েকজনের সঙ্গে ওই অনুষ্ঠানে আসে। রাত ২টার দিকে বাড়ি ফেরার জন্য পরিবারের অন্যান্য সদস্য সুভাষকে খোঁজ করলে তার মোবাইল ফোনটি বন্ধ পান।সকালে ঘটনাস্থল পরিদর্শন করেন জেলা প্রশাসক গোপাল চন্দ্র দাস, পুলিশ সুপার মাহবুবুর রহমান, অতিরিক্ত পুলিশ সুপার তরিকুল ইসলাম ও সদর থানার ওসি দেলোয়ার হোসেন খান।পুলিশ সুপার মাহবুবুর রহমান জানান, ধারণা করা হচ্ছে দেয়ালের সঙ্গে মাথায় আঘাত ও শ্বাসরোধ করে সুভাষকে হত্যা করা হয়েছে।অতিরিক্ত পুলিশ সুপার তরিকুল ইসলাম জানান, ভিডিও ফুটেজে কিছু তথ্য পেয়েছি। প্রাথমিকভাবে এসব তথ্য নিয়েই আমরা তদন্তের কাজ শুরু করেছি। ময়নাতদন্তের পর আরও কিছু বলতে পারব।সালাউদ্দীন কাজল/এফএ/এমএস</body>
</article>
