<article>
  <headline>
নুসরাত হত্যায় অভিযুক্তদের দৃষ্টান্তমূলক শাস্তি দাবি নারীপক্ষের
</headline>
  <url>https://www.jagonews24.com/national/news/494139</url>
  <published_at>
</published_at>
  <category>খুন</category>
  <body>অনতিবিলম্বে মাদরাসাছাত্রী নুসরাত জাহান রাফি হত্যার নিরপেক্ষ তদন্ত করে অভিযুক্তদের দৃষ্টান্তমূলক শাস্তির দাবি জানিয়েছে নারীপক্ষ নামক একটি সংগঠন।মঙ্গলবার বিকেলে রাজধানীর ধানমন্ডি নারীপক্ষের কার্যালয়ের সামনে নুসরাত হত্যা ও নারীর ওপর সহিংসতার বিরুদ্ধে বিক্ষোভ ও মানববন্ধনে এ দাবি জানানো হয়।বক্তারা বলেন, দেশে আইনের শাসনের অভাব। বিচারহীনতা, ক্ষমতাসীনদের প্রভাব-প্রতিপত্তি, অনিয়ম, দুর্নীতি, দুঃশাসন ইত্যাদি কারণে এ রকম ঘটনার পুনরাবৃত্তি ঘটছে। আমরা বারবার এসব বিষয়ে তীব্র নিন্দা ও প্রতিবাদ জানিয়ে আসছি। ঘটনার দ্রুত নিরপেক্ষ তদন্তের মাধ্যমে অভিযুক্তদের বিচারের আওতায় আনার দাবি করে আসছি। কিন্তু এসব বিষয়ে দৃষ্টান্তমূলক বিচার দেখা যাচ্ছে না।সরকারের তরফ থেকে কার্যকর কোনো উদ্যোগ গ্রহণ দৃশ্যমান নয়। নারীপক্ষ থেকে নারীর ওপর সহিংসতা বন্ধ করতে দেশে আইনের শাসন প্রতিষ্ঠাসহ সকল অপরাধ, অপকর্ম এবং অরাজকতা দূর করতে সরকারের সব মহলের প্রতি পুনরায় জোর দাবি জানান বক্তারা।এ সময় আয়োজক সংগঠনের পক্ষ থেকে বেশকিছু দাবি জানানো হয়। দাবিগুলোর মধ্যে রয়েছে- সব শিক্ষাপ্রতিষ্ঠানে অনতিবিলম্বে যৌন হয়রানি প্রতিরোধ কমিটি গঠন এবং মহাপরিচালকের দফতর ও জেলা, উপজেলা শিক্ষা অধিদফতরের মাধ্যমে নিয়মিত কার্যকর পরীবিক্ষণ চালু করা, কেবল অপরাধীর বিচার নয়, ক্ষতিগ্রস্ত নারীর মানসিক, সামাজিক, অর্থনৈতিক এবং শারীরিক ক্ষতিপূরণ বিষয়টি বিবেচনায় নিয়ে যৌন আক্রমণ, হয়রানি, ধর্ষণসহ নারীর ওপর সহিংসতা প্রতিরোধ-সংক্রান্ত সব আইন ও বিধান সংশোধন করা।আয়োজক সংগঠনের প্রচার সম্পাদক রেহেনা সামদানীর সভাপতিত্বে মানববন্ধনে নারীপক্ষের কেন্দ্রীয় নেতারা উপস্থিত ছিলেন।এএস/এমএসএইচ/জেআইএম</body>
</article>
