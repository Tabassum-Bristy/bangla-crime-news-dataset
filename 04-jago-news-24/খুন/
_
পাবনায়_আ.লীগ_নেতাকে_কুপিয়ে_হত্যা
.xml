<article>
  <headline>
পাবনায় আ.লীগ নেতাকে কুপিয়ে হত্যা
</headline>
  <url>https://www.jagonews24.com/country/news/438449</url>
  <published_at>
</published_at>
  <category>খুন</category>
  <body>পাবনা সদর উপজেলার সদিরাজপুরে শাহজাহান মন্ডল (৫৫) নামে এক আওয়ামী লীগ নেতাকে কুপিয়ে হত্যা করেছে সন্ত্রাসীরা। সোমবার সকালে পুলিশ মরদেহটি উদ্ধার করে।রোববার রাতে এই হত্যাকাণ্ডের ঘটনা ঘটে। নিহত শাহজাহান মন্ডল সদর উপজেলার পদ্মা তীরবর্তী রাধাকান্ত পুর গ্রামের চন্দের মন্ডলের ছেলে এবং দোগাছী ইউনিয়ন আওয়ামী লীগের সদস্য।নিহতের পারিবারিক সূত্র জানায়, রোববার রাত ১২টার দিকে ৩-৪ জন লোক শাহজাহান মন্ডলকে জরুরি কাজের কথা বলে বাড়ি থেকে ডেকে নিয়ে যায়। এরপর আর তিনি বাড়িতে ফিরে আসেননি। বাড়ির লোকজন সারারাত তাকে সম্ভাব্য বিভিন্ন স্থানে খোঁজাখুঁজি করেও পাননি।সোমবার সকাল ৯টার দিকে পার্শ্ববর্তী সদিরাজপুর গ্রামের হানাইয়ের ইটভাটার কাছে তার মরদেহ দেখে পুলিশকে খবর দেয় স্থানীয়রা। পরে পাবনা থানার পুলিশ ঘটনাস্থল থেকে তার মরদেহ উদ্ধার করে ময়নাতদন্তের জন্য পাবনা জেনারেল হাসপাতাল মর্গে পাঠায়।পাবনার অতিরিক্ত পুলিশ সুপার গৌতম কুমার বিশ্বাস ঘটনাস্থল পরিদর্শন করে এর সত্যতা নিশ্চিত করেন।তিনি বলেন, কী করণে এবং কারা তাকে হত্যা করেছে তাৎক্ষণিকভাবে তা নিশ্চিত করে বলা যাচ্ছে না। তবে পূর্ব শত্রুতার জের ধরে এই হত্যাকাণ্ড হতে পারে বলে ধারণা করা যাচ্ছে।এদিকে এই হত্যাকাণ্ডের ঘটনায় এলাকায় চরম আতঙ্ক বিরাজ করছে। দুপুর ১২টায় এ রিপোর্ট লেখা পর্যন্ত থানায় মামলার প্রস্তুতি চলছিল। হত্যাকাণ্ডের সঙ্গে জড়িত কাউকে গ্রেফতার করা যায়নি।একে জামান/এফএ/আরআইপি</body>
</article>
