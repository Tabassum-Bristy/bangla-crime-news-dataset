<article>
  <headline>
কাঁটাতারের পাশে চোরাচালানীর মরদেহ
</headline>
  <url>https://www.jagonews24.com/country/news/484032</url>
  <published_at>
</published_at>
  <category>খুন</category>
  <body>ব্রাহ্মণবাড়িয়ার কসবা উপজেলায় বাংলাদেশ-ভারত সীমান্তের কাঁটাতারের পাশ থেকে মাজহারুল ইসলাম তানিম (৩০) নামে এক যুবকের মরদেহ উদ্ধার করা হয়েছে। মঙ্গলবার রাত ৮টার দিকে উপজেলার বায়েক ইউনিয়নের খাদলা গ্রামের সীমান্ত থেকে মরদেহটি উদ্ধার করা হয়।তানিম মোটরসাইকেল চোরাচালানের সঙ্গে যুক্ত বলে জানিয়েছে পুলিশ। তার বিরুদ্ধে চোরাচালান ও ডাকাতির অভিযোগে কসবা থানায় দুইটি মামলা রয়েছে। তিনি উপজেলার অষ্টজঙ্গল গ্রামের মৃত আব্দু মিয়ার ছেলেন।পুলিশ জানিয়েছে, রাতে খাদলা গ্রামের বাংলাদেশ-ভারত সীমান্তের ২০৪৯নং পিলারের সাব পিলার ৩ এসের পূর্ব পাশে (কাঁটাতারের পশ্চিম পাশে) মাজহারুলের মরদেহ পড়ে থাকতে দেখে তার স্বজনরা। পরে বিজিবি সদস্যদের সহযোগিতায় মরদেহ তার বাড়িতে নিয়ে আসা হয়। এরপর নিহতের স্বজনরা কসবা থানায় খবর দিলে পুলিশ গিয়ে সুরতহাল প্রতিবেদন তৈরি করে।কসবা থানা পুলিশের ভারপ্রাপ্ত কর্মকর্তা (ওসি) আব্দুল মালেক বিষয়টি নিশ্চিত করে জানান, নিহতের বাম চোখের ভ্রুর বাম পাশে ছিদ্র জখম রয়েছে। এছাড়া শরীরে আর কোনো জখম নেই। ধারণা করা হচ্ছে চোরাচালানীদের অভ্যন্তরীণ কোনো ঝামেলার কারণেই এ হত্যাকাণ্ডের ঘটনা ঘটেছে। তবে এখনো পর্যন্ত নিহতের পরিবারের পক্ষ থেকে থানায় কোনো অভিযোগ দেয়া হয়নি। মরদেহ ময়নাতদন্তের জন্য জেলা সদর হাসপাতাল মর্গে পাঠানো হয়েছে।আজিজুল সঞ্চয়/এফএ/জেআইএম</body>
</article>
