<article>
  <headline>
ইউপি চেয়ারম্যান হত্যায় আরও ৮ জন গ্রেফতার
</headline>
  <url>https://www.jagonews24.com/country/news/461894</url>
  <published_at>
</published_at>
  <category>খুন</category>
  <body>বরিশালের উজিরপুর উপজেলার জল্লা ইউনিয়ন পরিষদের চেয়ারম্যান ও ইউনিয়ন আওয়ামী লীগ সভাপতি বিশ্বজিৎ হালদার নান্টু হত্যাকাণ্ডের দেড় মাস পর আরও আটজনকে গ্রেফতার করেছে পুলিশ।এ নিয়ে গ্রেফতারের সংখ্যা দাঁড়ালো ২০ জন। মঙ্গলবার রাত সাড়ে ১১টার দিকে ঢাকার মোহম্মদপুর এলাকায় একটি ব্যবসা প্রতিষ্ঠানের অফিস থেকে আটজনকে গ্রেফতার করা হয়। এ সময় উদ্ধার করা হয়েছে একটি পিস্তল।বুধবার দুপুর ২টার দিকে বরিশাল জেলা পুলিশ সুপারের কার্যালয়ে প্রেস ব্রিফিং করে এসব তথ্য জানান পুলিশ সুপার মো. সাইফুল ইসলাম।তিনি বলেন, গ্রেফতারকৃত আটজন বিশ্বজিৎ হত্যাকাণ্ডের পরিকল্পনার সঙ্গে জড়িত। উদ্ধার পিস্তলটি দিয়ে বিশ্বজিৎকে গুলি করা হয়েছে। তবে কিলিং মিশনে অংশ নেয়া দুইজনকে এখনো গ্রেফতার করা যায়নি।গ্রেফতারকৃত আটজন হলেন- মো. শাকিল ইসলাম রাব্বী, মামুন শাহ, কাউসার সেরনিয়াবাত, এরশাদ, কুদ্দুস হাওলাদার, হাদিরুল ইসলাম হাদী, দিপু ও সোহাগ। তবে পুলিশ তাদের ঠিকানা প্রকাশ করেনি।পুলিশ সুপার বলেন, মোহাম্মদপুরে মামুন শাহর ব্যবসায়িক প্রতিষ্ঠান থেকে মামুনসহ অপর সাতজনকে গ্রেফতার করা হয়। জিজ্ঞাসাবাদে তারা চেয়ারম্যান নান্টু হত্যাকাণ্ডে জড়িত বলে স্বীকার করেছে। তারা পুলিশকে জানিয়েছে, আধিপত্য বিস্তার এবং মাদক ব্যবসায় বাধা দেয়ায় পূর্ব পরিকল্পনা অনুযায়ী চেয়ারম্যান নান্টুকে ভাড়াটে খুনি দিয়ে হত্যা করা হয়।প্রসঙ্গত, গত ২১ সেপ্টেম্বর রাত ৯টার দিকে জল্লা ইউনিয়নের কারফা বাজারে নিজ ব্যবসা প্রতিষ্ঠানে অজ্ঞাত এক দুর্বৃত্তের গুলিতে নিহত হন চেয়ারম্যান বিশ্বজিৎ হালদার নান্টু।এ ঘটনায় নান্টুর বাবা অজ্ঞাতনামা ৭-৮ জন মোট ৩২ জনকে আসামি করে হত্যা মামলা করেছেন। হত্যাকাণ্ডের পরপরই অভিযান চালিয়ে ১২ জনকে গ্রেফতার করা হয়। তাদের কেউ কেউ হত্যা পরিকল্পনার সঙ্গে জড়িত বলে জানিয়েছে মঙ্গলবার ঢাকায় গ্রেফতার হওয়া আটজন।সাইফ আমীন/এএম/জেআইএম</body>
</article>
