<article>
  <headline>
বগুড়ায় মাদক নিয়ে বিরোধে যুবক খুন
</headline>
  <url>https://www.jagonews24.com/country/news/519142</url>
  <published_at>
</published_at>
  <category>খুন</category>
  <body>বগুড়ায় মাদক ব্যবসা নিয়ে বিরোধের জেরে প্রতিপক্ষের ছুরিকাঘাতে ভোলা মিয়া (৩২) নামের এক যুবক খুন হয়েছেন। বুধবার বিকেল ৪টার দিকে প্রকাশ্যে রাস্তার ওপর তাকে ছুরিকাঘাত করা হয়। চিকিৎসাধীন অবস্থায় সন্ধ্যায় তার মৃত্যু হয়েছে।বগুড়া শহরের সুলতানগঞ্জ পাড়া ঈদগাহ লেন এলাকায় এই ঘটনা ঘটে। নিহত ভোলা ওই এলাকার দ্বীন মোহাম্মদের ছেলে।পুলিশ জানায়, সুলতানগঞ্জ পাড়া এলাকার দ্বীন মোহাম্মদের ছেলে ভোলা মিয়া ও একই এলাকার মাহবুবের ছেলে নাইম হোসেন দুজনই মাদক সেবন ও ব্যবসার সঙ্গে জড়িত। গত কয়েক দিন ধরে তাদের মধ্যে বিরোধ চলছিল। মঙ্গলবার তাদের মধ্যে মারপিটের ঘটনাও ঘটে। বুধবার বিকেলে স্থানীয় ঈদগাহ লেনে ভোলার ওপর হামলা চালায় নাইম। এ সময় ভোলাকে এলোপাতাড়ি ছুরিকাঘাত করা হলে তিনি রাস্তার ওপরই পড়ে থাকেন। পরে আশেপাশের লোকজন তাকে উদ্ধার করে বগুড়া শহীদ জিয়াউর রহমান মেডিকেল কলেজ হাসপাতালে নিয়ে যায়। সেখানে চিকিৎসাধীন অবস্থায় সন্ধ্যায় তার মৃত্যু হয়।বগুড়া সদর থানার ওসি (তদন্ত) রেজাউল করিম রেজা জানান, নিহত ভোলা এবং ঘাতক নাইম মাদকসেবী ও মাদক ব্যবসায়ী ছিল। মাদক সংক্রান্ত বিরোধে এ খুনের ঘটনা ঘটছে বলে প্রাথমিকভাবে জানা গেছে। তদন্ত করে মূল ঘটনা উদঘাটন করা হবে। মরদেহ উদ্ধার করে ময়নাতদন্তের জন্য মর্গে পাঠানো হয়েছে।লিমন বাসার/এমবিআর/এমএস</body>
</article>
