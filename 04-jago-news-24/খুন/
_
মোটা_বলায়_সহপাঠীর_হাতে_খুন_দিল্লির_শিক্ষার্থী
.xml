<article>
  <headline>
মোটা বলায় সহপাঠীর হাতে খুন দিল্লির শিক্ষার্থী
</headline>
  <url>https://www.jagonews24.com/international/news/364402</url>
  <published_at>
</published_at>
  <category>খুন</category>
  <body>দিল্লিতে সহপাঠীর হাতে খুন হয়েছে সপ্তম শ্রেণির এক শিক্ষার্থী। ক্লাসেরই এক সহপাঠীর সঙ্গে ধস্তাধস্তির সময় মাথায় আঘাত পেয়ে মৃত্যু হয় তার। প্রত্যক্ষদর্শীরা জানিয়েছে, ঝগড়া চলার সময় ওই ছাত্রের মাথা দেওয়ালে ঠুকে দেয় তার সহপাঠী। তাতেই মৃত্যু হয় তার। ঘটনায় অনিচ্ছাকৃত খুনের মামলা দায়ের করে অভিযুক্ত ছাত্রকে আটক করেছে পুলিশ। খবর ইন্ডিয়া টুডে।বৃহস্পতিবার ওই ঘটনা ঘটেছে। নিহত ছাত্র আদেশ কুমারের বয়স মাত্র ১৩। দিল্লির কারাওয়াল নগরের বাসিন্দা আদেশ সরস্বতী জ্ঞান পাবলিক স্কুলের সপ্তম শ্রেণিতে পড়ত। ক্লাসের অন্য ছাত্ররা জানিয়েছে আদেশ তার এক সহপাঠীকে প্রায়ই ‘মোটা’ বলে বিদ্রুপ করত।তা নিয়ে দু’জনের মধ্যে ঝগড়া লেগেই থাকত। ঘটনার দিন আদেশ ওই ছাত্রকে একই ভাবে বিদ্রুপ করে। সেই সময় ক্লাসে শিক্ষক উপস্থিত ছিলেন না। দু’জনের মধ্যে কথা কাটাকাটি শুরু হয়। সেখান থেকে হাতাহাতি।পরে ধস্তাধস্তির সময় আদেশের মাথা দেওয়ালে ঠুকে দেয় ওই ছাত্র। তাতেই জ্ঞান হারায় আদেশ। প্রাথমিক ভাবে তাকে একটি স্থানীয় বেসরকারি হাসপাতালে নিয়ে যাওয়া হয়। অবস্থার অবনতি হলে আদেশকে সরকারি হাসপাতালে ভর্তি করা হয়। সেখানেই চিকিত্সকরা তাকে মৃত বলে ঘোষণা করেন।পুলিশ জানিয়েছে, মাথা বাদে আদেশের শরীরে আর কোনও ক্ষতের চিহ্ন ছিল না। প্রাথমিক তদন্তে অনুমান করা হচ্ছে মাথায় আঘাতের কারণেই তার মৃত্যু হয়েছে।টিটিএন/এমএস</body>
</article>
