<article>
  <headline>
তাসফিয়া হত্যা মামলা : বন্ধু আদনানকে জিজ্ঞাসাবাদের নির্দেশ
</headline>
  <url>https://www.jagonews24.com/country/news/425764</url>
  <published_at>
</published_at>
  <category>খুন</category>
  <body>স্কুলছাত্রী তাসফিয়া আমিন ‘হত্যা’ মামলায় গ্রেফতার তার বন্ধু আদনান মির্জাকে গাজীপুর কিশোর সংশোধনাগারের তত্ত্বাবধায়কের উপস্থিতিতে জিজ্ঞাসাবাদের অনুমতি দিয়েছেন আদালত।রোববার বিকেলে অতিরিক্ত চট্টগ্রাম মহানগর দায়রা জজ ও ভারপ্রাপ্ত শিশু আদালতের বিচারক জান্নাতুল ফেরদৌস এ আদেশ দেন। এরআগে ১০ দিনের রিমান্ড চেয়ে আবেদন করে পুলিশ।নগর পুলিশের অতিরিক্ত উপ কমিশনার (প্রসিকিউশন) নির্মলেন্দু বিকাশ চক্রবর্তী বিষয়টি নিশ্চিত করেছেন।গত বুধবার সকালে নগরের পতেঙ্গা সমুদ্র সৈকতের ১৮ নম্বর ব্রিজঘাটের পাথরের ওপর থেকে সানসাইন স্কুল অ্যান্ড কলেজের নবম শ্রেণির ছাত্রী তাসফিয়া আমিনের মরদেহ উদ্ধার করে পতেঙ্গা থানা পুলিশ। একই দিন সন্ধ্যায় নগরের খুলশী থানার জালালাবাদ হাউজিং সোসাইটি এলাকা থেকে তাসফিয়ার বন্ধু আদনান মির্জাকে (১৬) আটক করা হয়। আটক আদনান মির্জা বাংলাদেশ এলিমেন্টারি স্কুলের নবম শ্রেণির ছাত্র।বৃহস্পতিবার (৩ মে) দুপুরে আদনান মির্জাকে প্রধান আসামি করে ৬ জনের বিরুদ্ধে পতেঙ্গা থানায় হত্যা মামলা করেন তাসফিয়ার বাবা মোহাম্মদ আমিন। পুলিশ এখনও এই মৃত্যু রহস্য উদঘাটন করতে পারেনি।জেএইচ/আরআইপি</body>
</article>
