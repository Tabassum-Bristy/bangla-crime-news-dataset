<article>
  <headline>
কালীগঞ্জে চালককে খুন করে ইজিবাইক ছিনতাই
</headline>
  <url>https://www.jagonews24.com/country/news/407426</url>
  <published_at>
</published_at>
  <category>খুন</category>
  <body>গাজীপুরের কালীগঞ্জে মো. শফিকুল ইসলাম (২৯) নামে এক চালককে খুন করে ইজিবাইক ছিনিয়ে নিয়ে গেছে দুর্বৃত্তরা।বৃহস্পতিবার দুপুরে ওই ইজিবাইক চালকের হাত-পাতা বাঁধা মরদেহ উদ্ধার করে ময়নাতদন্তের জন্য গাজীপুর শহীদ তাজউদ্দিন আহমেদ মেডিকেল কলেজ হাসপাতালে পাঠিয়েছে পুলিশ।নিহত শফিকুল কালীগঞ্জ পৌর এলাকার উত্তরগাঁও (পূর্বপাড়া) গ্রামের মৃত সিদ্দিক মিয়ার ছেলে। নিহতের বড় ভাই শাহাদাৎ জানান, বুধবার সকালে ইজিবাইক নিয়ে বের হয়ে রাতে আর বাড়ি ফিরেননি শফিকুল। আত্মীয়-স্বজনসহ পরিচিত সব জায়গায় খোঁজ-খবর নিয়েও তার সন্ধান পাওয়া যায়নি। পরে বৃহস্পতিবার বেলা সাড়ে ১১টার দিকে স্থানীয়দের কাছে কালীগঞ্জ-টঙ্গী-ঘোড়াশাল বাইপাস সড়কের বাঘেরপাড়া নামকস্থানের কালভার্টের নিচে হাত-পা বাঁধা একটি মরদেহ পড়ে থাকার সংবাদ পান। পরে ঘটনাস্থলে গিয়ে ভাইয়ের মরদেহ চিহ্নিত করেন তিনি। খবর পেয়ে থানা পুলিশ নিহতের মরদেহ উদ্ধার করে ময়নাতদন্তের জন্য গাজীপুর শহীদ তাজউদ্দিন আহমেদ মেডিকেল কলেজ হাসপাতালে পাঠান।কালীগঞ্জ থানার ওসি মো. আলম চাঁদ জানান, বুধবার রাতে কোনো এক সময় ওই চালককে খুন করে ইজিবাইকটি নিয়ে গেছে দুর্বৃত্তরা। চালকের গলায় কালো দাগ আছে এবং হাত-পা বাঁধা ছিল। ধারণা করা হচ্ছে- তার গলায় রশি পেঁচিয়ে শ্বাসরোধ করে খুন করা হয়েছে। ময়নাতদন্তের জন্য মরদেহ গাজীপুর পাঠানো হয়েছে। এ ঘটনায় হত্যা মামলা দায়ের হবে।আব্দুর রহমান আরমান/আরএআর/আরআইপি</body>
</article>
