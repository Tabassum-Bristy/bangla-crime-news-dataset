<article>
  <headline>
নিখোঁজের ৩ দিন পর মিলল মরদেহ, গ্রেফতার ৩
</headline>
  <url>https://www.jagonews24.com/country/news/332788</url>
  <published_at>
</published_at>
  <category>খুন</category>
  <body>টাঙ্গাইলের মির্জাপুর উপজেলায় রানা মিয়া (২১) নামে এক যুবককে কোমল পানির সঙ্গে নেশা জাতীয় দ্রব্য খাইয়ে শ্বাসরোধ ও ব্লেড দিয়ে কেটে হত্যা করেছে দুর্বৃত্তরা।রানাকে হত্যার পর তার মরদেহ গজারি বনে ফেলে তার মোটরসাইকেলটিও নিয়ে যায় তারা। রানা মির্জাপুর উপজেলার ফতেপুর ইউনিয়নের ফতেপুর গ্রামের ফারুক মিয়ার ছেলে।এ ঘটনায় জড়িত থাকার অভিযোগে মির্জাপুর থানা পুলিশ তিনজনকে গ্রেফতার করেছে। রানা ভাড়ায় মোটরসাইকেল চালাতেন বলে জানা গেছে।পুলিশ জানায়, গত ২৫ আগস্ট রাত ৭টার দিকে ফতেপুর গ্রামের আলাল উদ্দিনের ছেলে আরাফাত (২০) রানাকে মোবাইল ফোনে কালিয়াকৈরের শিলাবৃষ্টি ফিলিং স্টেশনের কাছে ডেকে নেয়।কিছুক্ষণ পর আরাফাতের দুই সহযোগী গাজিপুরের বারইপাড়া গ্রামের মো. ওসমান মিয়ার ছেলে রানা মিয়া ও হাফিজুর রহমানের ছেলে টুটুল মিয়া সেখানে আসে। তারা কোমল পানীর সঙ্গে রানাকে নেশাজাতীয় দ্রব্য খাওয়ায়।একপর্যায়ে ঘুমিয়ে পড়লে রানাকে মাঝখানে বসিয়ে তিনজন ওই মোটরসাইকেলযোগে কালিয়াকৈরের ফলবাড়িয়ার পাইকপাড়া গজারি বনে যান। সেখানে আরাফাত গলায় গামছা পেঁচিয়ে শ্বাসরোধ পায়ে বেল্ট বেঁধে রানাকে হত্যা করে। মৃত্যু নিশ্চিত করতে গলায় ব্লেড দিয়ে কেটে দেন।গতকাল সোমবার বেলা সাড়ে ১২টার দিকে মির্জাপুর থানা পুলিশের উপ-পরিদর্শক (এসআই) নুরমোহাম্মদ ও সহকারী উপ-পরিদর্শক (এএসআই) মো. জহির ফতেপুর ইউপি কার্যালয়ের সামনে থেকে রানার প্রতিবেশী আরাফাতকে গ্রেফতার করে। পরে আরাফাত পুলিশের কাছে রানা হত্যার বর্ণনা দেয়।তার দেয়া তথ্যের ভিত্তিতে সোমবার বিকেলে মির্জাপুর থানা পুলিশ গাজিপুরের বারইপাড়া এলাকা থেকে রানা মিয়া ও টুটুল মিয়াকে গ্রেফতার করে। এ সময় টুটুলের সঙ্গে থাকা শাকিল মিয়াকেও গ্রেফতার করা হয়। পরে তাদের দেখানো স্থান ফুলবাড়িয়ার পাইকপাড়া গজারির বন থেকে রাতে রানার মরদেহ উদ্ধার করা হয়।হত্যাকারীরা রানার মোটরসাইকেলটি পাবনা এলাকায় নিয়ে বিক্রি করেছেন বলে পুলিশকে জানিয়েছেন। এ ঘটনায় জড়িত না থাকায় শাকিলকে জিজ্ঞাসাবাদের পর ছেড়ে দেয়া হয়েছে বলে জানা গেছে।কালিয়াকৈর থানা পুলিশের ভারপ্রাপ্ত কর্মকর্তা (ওসি) মো. রফিকুল ইসলাম বলেন, গ্রেফতারদের মধ্যে তিনজনকে রিমান্ড চেয়ে আদালতে পাঠানো হয়েছে। তবে শাাকিলকে জিজ্ঞাসাবাদের পর ছেড়ে দেয়া হয়েছে। এছাড়া রানার মোটরসাইকেলটিও উদ্ধারে পুলিশ কাজ করছেন বলে উল্লেখ করেন ওসি।এস এম এরশাদ/এএম/আইআই</body>
</article>
