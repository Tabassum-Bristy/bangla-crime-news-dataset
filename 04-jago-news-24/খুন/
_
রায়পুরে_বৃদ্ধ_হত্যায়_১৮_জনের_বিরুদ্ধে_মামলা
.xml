<article>
  <headline>
রায়পুরে বৃদ্ধ হত্যায় ১৮ জনের বিরুদ্ধে মামলা
</headline>
  <url>https://www.jagonews24.com/country/news/449715</url>
  <published_at>
</published_at>
  <category>খুন</category>
  <body>লক্ষ্মীপুরের রায়পুর উপজেলায় বৃদ্ধ আলী আকবরকে (৭২) হত্যার ঘটনায় ১৮ জনের বিরুদ্ধে মামলা করা হয়েছে। এ ঘটনায় চারজনকে এই মামলায় গ্রেফতার দেখানো হয়েছে। শনিবার দুপুরে গ্রেফতারকৃতদের লক্ষ্মীপুর আদালতের মাধ্যমে জেলা কারাগারে পাঠানো হয়েছে।এদিকে, হত্যার ঘটনায় জড়িতদের গ্রেফতার ও বিচারের দাবিতে দুপুরে উপজেলার চরবংশীর স্টিল ব্রিজ এলাকায় মানববন্ধন করা হয়েছে।শুক্রবার সকালে জমি সংক্রান্ত বিরোধকে কেন্দ্র করে চরবংশী গ্রামের আসাদ উল্লাহর ছেলে আলী আকবরকে কুপিয়ে হত্যা করা হয়। রাতেই তার বড় ছেলে তৌহিদুল ইসলাম বাদী হয়ে রায়পুর থানায় হত্যা মামলা করেন।এতে জসিম উদ্দিনকে প্রধান আসামি করে ১০ জনের নাম উল্লেখ ও অজ্ঞাত ৭-৮ জনকে আসামি করা হয়। গ্রেফতারকৃতরা হলেন- শফিকুর রহমান, উম্মে হাবিবা, মো. রুবেল ও ওসমান কবিরাজ।মানববন্ধনে উপস্থিত ছিলেন- স্থানীয় ইউপি সদস্য আলমগীর হোসেন, সাবেক ইউপি সদস্য আবু তাহের, আব্দুল মালেক গাজী, অ্যাডভোকেট মনিরুল ইসলাম ও আলী আকবরের বড় ছেলে তৌহিদুল ইসলাম প্রমুখ।স্থানীয়রা জানায়, উপজেলার চরবংশী গ্রামের নুরুল ইসলামের সঙ্গে আলী আকবরের জমি নিয়ে বিরোধ চলে আসছে। শুক্রবার সকালে নুরুল ইসলাম, তার ছেলে জসিম ও জুয়েল ওই জমির গাছ থেকে ডাব পাড়তে যায়।এ সময় আলী আকবর বাধা দেয়। একপর্যায়ে তারা আলী আকবরকে কুপিয়ে গুরুতর জখম করে। তাকে উদ্ধার করে উপজেলা স্বাস্থ্য কমপ্লেক্সে নেয়া হয়। সেখানে থেকে দুপুরে নোয়াখালী জেনারেল হাসপাতালে নেয়ার পথে তিনি মারা যান।রায়পুর থানা পুলিশের ভারপ্রাপ্ত কর্মকর্তা (ওসি) একেএম আজিজুল হক মিয়া বলেন, হত্যার ঘটনায় চারজনকে গ্রেফতার করা হয়েছে। তাদেরকে আদালতের মাধ্যমে কারাগারে পাঠানো হয়েছে।কাজল কায়েস/এএম/জেআইএম</body>
</article>
