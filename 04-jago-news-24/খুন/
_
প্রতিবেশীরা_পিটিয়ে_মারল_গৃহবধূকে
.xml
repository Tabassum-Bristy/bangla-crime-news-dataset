<article>
  <headline>
প্রতিবেশীরা পিটিয়ে মারল গৃহবধূকে
</headline>
  <url>https://www.jagonews24.com/country/news/445343</url>
  <published_at>
</published_at>
  <category>খুন</category>
  <body>বাঁশ কাটা নিয়ে বিরোধের জের ধরে প্রতিবেশীর বেধড়ক মারধরে শিউলী আক্তার লতা (৩০) নামে এক গৃহবধূ নিহত হয়েছেন।রোববার রাতে গাজীপুরের কাপাসিয়া উপজেলার দুর্গাপুর ইউনিয়নের ফুলবাড়িয়া গ্রামের ইউনুস মার্কেট সংলগ্ন এলাকায় এ ঘটনা ঘটে। গৃহবধূ লতাকে পিটিয়ে হত্যার ঘটনায় জড়িত প্রতিবেশী ময়েজ উদ্দিনের স্ত্রী হেলেনা আক্তার, ছেলে মাহফুজ ও মেয়ে কাকলী আক্তারকে আটক করেছে পুলিশ।নিহত গৃহবধূর ভাসুর স্থানীয় ইউপি সদস্য মোতালিব মোল্লা জানান, লতাদের সীমানা থেকে প্রতিবেশী ময়েজ উদ্দিন একটি বাঁশ কেটে ফেলেন। এ সময় বাড়িতে অন্য কেউ না থাকায় লতা প্রতিবেশী ময়েজ উদ্দিনের বাড়িতে গিয়ে এর প্রতিবাদ করেন।এ নিয়ে উভয়ের মধ্যে কথা কাটাকাটির এক পর্যায়ে ময়েজ উদ্দিন (৫০), তার স্ত্রী হেলেনা আক্তার (৪৫), ছেলে মাহফুজ (২২) ও মেয়ে কাকলী আক্তার (২৫) লাটিসোটা নিয়ে তার ওপর অতর্কিত হামলা চালায়। তারা এলোপাথাড়ি পিটিয়ে লতাকে গুরুতর আহত করে।খবর পেয়ে বাড়ির লোকজন এসে তাকে উদ্ধার করে প্রথমে স্থানীয়ভাবে চিকিৎসা দেয়। পরে অবস্থার অবনতি হলে রোববার সন্ধ্যায় উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষণা করেন।নিহতের স্বামী ছাত্তার মোল্লা প্রায় ১৫ বছর ধরে দুবাই প্রবাসী। দুই বছর আগে তিনি ছুটিতে দেশে এসেছিলেন। তাদের রিফাত নামে মাদরাসা পড়ুয়া ১২ বছর বয়সী একটি ছেলে রয়েছে।কাপাসিয়া থানার ওসি (অপারেশন) মনিরুজ্জামান খান জানান, হত্যাকাণ্ডের সঙ্গে জড়িত ময়েজ উদ্দিনের স্ত্রী হেলেনা আক্তার, ছেলে মাহফুজ ও কাকলী আক্তারকে আটক করা হয়েছে। নিহতের ভাসুর মোতালিব বাদী হয়ে থানায় মামলা করেছেন।আমিনুল ইসলাম/এফএ/জেআইএম</body>
</article>
