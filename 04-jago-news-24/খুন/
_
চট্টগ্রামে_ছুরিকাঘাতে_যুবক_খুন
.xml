<article>
  <headline>
চট্টগ্রামে ছুরিকাঘাতে যুবক খুন
</headline>
  <url>https://www.jagonews24.com/national/news/428815</url>
  <published_at>
</published_at>
  <category>খুন</category>
  <body>চট্টগ্রামে পূর্ব বিরোধের জের ধরে জিমনেসিয়াম তত্ত্বাবধায়কের ছুরিকাঘাতে মো. আরাফাত (২১) নামে এক বডিবিল্ডার যুবকের মৃত্যু হয়েছে। নগরের চান্দগাঁও থানাধীন মোহরা রাস্তার মাথা এলাকায় সোমবার রাত সাড়ে ৮টার দিকে এই ঘটনা ঘটে।নিহত আরাফাত এ কে খান কোম্পানিতে চাকরি করতেন। তিনি মোহরার জেটি রোডস্থ কালামিয়ার বাড়ির মোহাম্মদ হোসেনর ছেলে বলে জানা গেছে।চান্দগাঁও থানা সূত্রে জানা যায়, নগরের মোহরা কামাল বাজারে অবস্থিত ‘পপুলার জিমে’ নিয়মিত ব্যায়াম করতেন মো. আরাফাত। সোমবার ইফতারের পর প্রতিদিনের মতো সেখানে ব্যায়াম করতে যান তিনি। সেখানে জিমের তত্ত্বাবধায়ক আরমানের সঙ্গে আগে থেকে বিরোধ ছিল। ব্যায়াম শেষে চলে যাওয়ার সময় মোহরা রাস্তার মাথা এলাকায় আরমান তাকে উপর্যুপরি ছুরিকাঘাত করে। খবর পেয়ে চান্দগাঁও থানা পুলিশ গুরুতর আহত আরাফাতকে উদ্ধার করে রাত ৯টার দিকে চমেক হাসপাতালে নিয়ে গেলে চিকিৎসকরা তাকে মৃত ঘোষণা করেন।চমেক হাসপাতাল পুলিশ ফাঁড়ির এএসআই মো. জহিরুল ইসলাম জাগো নিউজকে জানান, আরাফাতের শরীরের বিভিন্ন স্থানে উপর্যুপরি ছুরিকাঘাত করা হয়েছে। অতিরিক্ত রক্তক্ষরণের ফলে চমেক হাসপাতালে আনার পথেই তার মৃত্যু হয়।চান্দগাঁও থানার ওসি আবুল বশর জাগো নিউজকে জানান, কথা কাটাকাটির জের ধরে পপুলার জিমের তত্ত্বাবধায়ক আরমান ছুরিকাঘাত করে আরাফাতকে হত্যা করেছে বলে প্রাথমিকভাবে আমরা জানতে পেরেছি। আরমানকে গ্রেফতারে পুলিশ কাজ করছে।বিএ</body>
</article>
