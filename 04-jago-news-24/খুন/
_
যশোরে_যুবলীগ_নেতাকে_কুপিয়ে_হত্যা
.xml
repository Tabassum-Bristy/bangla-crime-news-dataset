<article>
  <headline>
যশোরে যুবলীগ নেতাকে কুপিয়ে হত্যা
</headline>
  <url>https://www.jagonews24.com/country/news/481925</url>
  <published_at>
</published_at>
  <category>খুন</category>
  <body>যশোরের চৌগাছায় দলীয় প্রতিপক্ষের অস্ত্রের আঘাতে আব্দুল বারিক (৪৫) নামে এক ওয়ার্ড যুবলীগ নেতা নিহত হয়েছেন। রোববার সকাল সাড়ে ১০টার দিকে ফুলসারা ইউনিয়নের চারাবাড়ি গ্রামে এ ঘটনা ঘটে।এ ঘটনায় নিহতের ভাই আনিছুর রহমান (৪০) মারাত্মক আহত হয়েছেন। নিহত আবদুল বারিক ফুলসারা ইউনিয়নের ৩ নম্বর ওয়ার্ড যুবলীগের যুগ্ম সাধারণ সম্পাদক ও চারাবাড়ি গ্রামের আজিজুর রহমানের ছেলে।জানা যায়, চৌগাছা উপজেলা আওয়ামী লীগের সভাপতি উপজেলা চেয়ারম্যান এসএম হাবিবুর রহমান ও সাধারণ সম্পাদক ফুলসারা ইউপি চেয়ারম্যান মেহেদী মাসুদ চৌধুরীর নেতৃত্বে দুটি গ্রুপ রয়েছে। নিহত আবদুল বারিক সাধারণ সম্পাদক মেহেদী মাসুদ চৌধুরীর অনুসারী বলে পরিচিত।চৌগাছা থানার সেকেন্ড অফিসার উপ-পরিদর্শক (এসআই) এসএম আকিকুল ইসলাম বলেন, দু’পক্ষেরই পরস্পরবিরোধী একাধিক মামলা রয়েছে। স্থানীয়ভাবে একাধিকবার মিমাংশার চেষ্টা করা হলেও সেটি মেটেনি। পূর্ব শত্রুতার জের ধরে আজ আব্দুল বারিকদের ওপর নান্নু, জুলু, আরিফসহ পাঁচ-ছয়জন অতর্কিত হামলা করেন।চৌগাছা উপজেলা যুবলীগের আহ্বায়ক ও চৌগাছা উপজেলা পরিষদ ভাইস চেয়ারম্যান দেবাশীষ মিশ্র জয় বলেন, যুবলীগ নেতা আবদুল বারিকের খুনিরা গত জাতীয় সংসদ নির্বাচনের আগের দিন আওয়ামী লীগে যোগদান করেছে।চৌগাছা হাসপাতালে নিহতের ভাই আবুল বাশার জানান, দুইভাই আব্দুল বারিক ও আনিছুর রহমান নিজেদের একটি পুকুরে মাছ ধরছিলেন। এ সময় সন্ত্রাসীরা তাদের ধারালো অস্ত্র দিয়ে এলোপাতাড়ি কুপিয়ে আহত করে ফেলে রেখে যায়। পরে স্থানীয়দের সহায়তায় তাদের হাসপাতালে আনা হয়।ফুলসারা ইউনিয়ন আওয়ামী লীগের সাংগঠনিক সম্পাদক সাঈদুর রহমান পান্নু জানান, আওয়ামী লীগের অপর গ্রুপের চিহ্নিত কয়েকজন সন্ত্রাসী তাদের উপর হামলা করে। স্থানীয়দের সহায়তায় তাদের উদ্ধার করে চৌগাছা হাসপাতালে নিলে কর্তব্যরত চিকিৎসক আব্দুল বারিককে মৃত ঘোষণা করেন। তার ভাই আনিছুর রহমানকে উন্নত চিকিৎসার জন্য যশোর ২৫০ শয্যা হাসপাতালে রেফার্ড করা হয়েছে।চৌগাছা ৫০ শয্যা হাসপাতালের জরুরি বিভাগের কর্তব্যরত চিকিৎসক ডাক্তার সুরাইয়া পারভীন বলেন, হাসপাতালে আনার আগেই আব্দুল বারিকের মৃত্যু হয়েছে। আর আনিছুর রহমানকে উন্নত চিকিৎসার জন্য যশোর ২৫০ শয্যা হাসপাতালে রেফার করা হয়েছে। নিহত ও আহত উভয়ের শরীরের একাধিক স্থানে দেশীয় অস্ত্র দিয়ে আঘাত করা হয়েছে।মিলন রহমান/এফএ/এমএস</body>
</article>
