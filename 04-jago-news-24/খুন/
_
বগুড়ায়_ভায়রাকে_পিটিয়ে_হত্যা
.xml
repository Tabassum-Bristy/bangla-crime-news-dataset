<article>
  <headline>
বগুড়ায় ভায়রাকে পিটিয়ে হত্যা
</headline>
  <url>https://www.jagonews24.com/country/news/432433</url>
  <published_at>
</published_at>
  <category>খুন</category>
  <body>বগুড়ার সোনাতলা উপজেলায় পারিবারিক কলহের জের ধরে ছোট ভায়রাকে পিটিয়ে হত্যা করেছেন বড় ভায়রা। এ ঘটনায় সোনাতলা থানায় মামলা হয়েছে। বড় ভায়রাকে গ্রেফতার করেছে পুলিশ।স্থানীয় ও এলাকাবাসী সূত্রে জানা গেছে, উপজেলার জোড়গাছা ইউনিয়নের মধ্য দিঘলকান্দী গ্রামের নেদু প্রামাণিকের ছেলে আবুল হাসেম (৩০) প্রায় ৮ বছর আগে বগুড়ার শেরপুর উপজেলায় বিয়ে করেন।বিয়ের ৩ বছর পর তার ছোট শ্যালিকাকে একই গ্রামের বাবু মিয়ার ছেলে মিজানুর রহমানের (২৭) সঙ্গে বিয়ে দেন। সম্প্রতি মিজানুর রহমানের সঙ্গে শ্বশুরবাড়ির লোকজনের ঝগড়া হয়।গত সপ্তাহে বড় ভায়রা আবুল হাসেম বাড়ি থেকে বাজারে যাওয়ার পথে ছোট ভায়রা মিজানুর রহমান তাকে বাড়িতে ডেকে নিয়ে মারধর করেন।প্রতিশোধ নিতে বড় ভায়রা আবুল হাসেম বৃহস্পতিবার বিকেলে দিঘলকান্দী মোড়ে লাঠি নিয়ে ওঁৎপেতে ছিলেন। এ সময় ছোট ভায়রা মিজানুর রহমান মোড়ে পৌঁছা মাত্রই বড় ভায়রা আবুল হাসেম লাঠি দিয়ে পিটিয়ে মাথা থেতলে দেন। এ সময় পালানোর চেষ্টা করলে স্থানীয় লোকজন বড় ভায়রা আবুল হাসেমকে আটক করে পুলিশে সোপর্দ করে।ঘটনার পর আহত অবস্থায় ছোট ভায়রা মিজানুর রহমানকে বগুড়া শহীদ জিয়াউর রহমান মেডিকেল কলেজ হাসপাতালে নেয়ার পর সেখানে চিকিৎসাধীন অবস্থায় তার মৃত্যু হয়।সোনাতলা থানা পুলিশের ওসি মো. শরিফুল ইসলাম বড় ভায়রাকে গ্রেফতারের বিষয়টি নিশ্চিত করে বলেন, এ ঘটনায় সোনাতলা থানায় মামলা হয়েছে।লিমন বাসার/এএম/জেআইএম</body>
</article>
