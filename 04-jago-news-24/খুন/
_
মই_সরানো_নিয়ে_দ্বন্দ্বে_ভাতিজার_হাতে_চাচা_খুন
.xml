<article>
  <headline>
মই সরানো নিয়ে দ্বন্দ্বে ভাতিজার হাতে চাচা খুন
</headline>
  <url>https://www.jagonews24.com/country/news/442490</url>
  <published_at>
</published_at>
  <category>খুন</category>
  <body>নওগাঁর মান্দায় ভাতিজার হাঁসুয়ার আঘাতে চাচা শাহিনুর রহমান (৪০) আহত হয়ে চিকিৎসাধীন অবস্থায় মারা গেছেন। রোববার ভোরে বগুড়া শহীদ জিয়াউর রহমান মেডিকেল কলেজ হাসপাতালে তিনি মারা যান।শাহিনুর উপজেলার গনেশপুর ইউনিয়ের শ্রীরামপুর গ্রামের মৃত হোসেন আলীর ছেলে এবং ভাতিজা জোবায়ের হোসেন পলু (২৫) গ্রামের মৃত রহিমুদ্দিনের ছেলে।স্থানীয় সূত্রে জানা গেছে, চাচা শাহিনুর রহমানের সঙ্গে জমিজমা নিয়ে বিরোধ চলছিল ভাতিজা পলুর। চলতি বছরের ৩ জুন পলুর মা জুলেখা বিবি দুপুরে ধান শুকানোর জন্য মই দিয়ে শাহিনুরের বাড়ির ছাদে ওঠেনে। এ সময় চাচা শাহিনুর এসে মই সরিয়ে নেন। এ নিয়ে চাচা-ভাতিজার বাকবিতণ্ডা হয়। এক পর্যায়ে ভাতিজা হাঁসুয়া দিয়ে চাচার পেটে আঘাত করেন। গত জুন মাসেই নিহতের বড় মেয়ে মৌসুমী আক্তার বাদী হয়ে ভাতিজা জোবায়ের হোসেন পলু ও তার মা জুলেখা বিবির নামে নওগাঁ আদালতে মামলা করেন।মান্দা থানার ভারপ্রাপ্ত কর্মকর্তা (ওসি-তদন্ত) মাহাবুব আলম বলেন, পারিবারিকভাবে মরদেহটি দাফনের প্রক্রিয়া চলছিল। বিষয়টি জানার পর রোববার সকালে মরদেহ উদ্ধার করে ময়নাতদন্তের জন্য নওগাঁ সদর হাসপাতাল মর্গে পাঠানো হয়েছে।আব্বাস আলী/এফএ/এমএস</body>
</article>
