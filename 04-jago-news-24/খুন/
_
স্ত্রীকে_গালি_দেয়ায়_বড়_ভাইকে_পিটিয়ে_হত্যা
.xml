<article>
  <headline>
স্ত্রীকে গালি দেয়ায় বড় ভাইকে পিটিয়ে হত্যা
</headline>
  <url>https://www.jagonews24.com/country/news/512841</url>
  <published_at>
</published_at>
  <category>খুন</category>
  <body>ফেনীর পরশুরামে তুচ্ছ ঘটনাকে কেন্দ্র করে বড় ভাই আবু বক্করকে (৫৫) পিটিয়ে হত্যা করেছেন ছোট ভাই আবুল বশর। পরশুরাম থানায় এমন অভিযোগ করেছেন নিহতের স্ত্রী।বুধবার দিনগত রাতে ঢাকার একটি বেসরকারি হাসপাতালে চিকিৎসাধীন অবস্থায় মারা যান বক্কর। এর আগে মঙ্গলবার সন্ধ্যায় পরশুরাম উপজেলার চিথলিয়া ইউনিয়নের অলোকা গ্রামে এ ঘটনা ঘটে। পরে উন্নত চিকিৎসার জন্য আবু বক্করকে ঢাকায় পাঠানো হয়।এ ঘটনায় ছোট ভাই আবুল বশর ও তার ছেলে মোহাম্মদ শরিফকে গ্রেফতার করেছে পুলিশ। নিহত আবু বক্কর ওই এলাকার ছাদেক হোসেনের বড় ছেলে।পুলিশ ও স্থানীয়রা জানায়, গত ৮ জুলাই সোমবার পারিবারিক বিষয় নিয়ে ছোট ভাই আবুল বশরের স্ত্রীকে গালমন্দ করেন বড় ভাই আবু বক্কর। বিষয়টি আবুল বশরকে তার স্ত্রী জানালে তিনি ক্ষিপ্ত হন। মঙ্গলবার বিকেলে বড় ভাই আবু বক্কর কাজ শেষে বাড়ি ফিরলে আবুল বশর লোহার রড ও শাবল দিয়ে তাকে পিটিয়ে আহত করেন। এ সময় আবুল বশরের ছেলে মোহাম্মদ শরিফও যোগ দেন।গুরুতর আহত আবু বক্করকে উদ্ধার করে প্রথমে পরশুরাম উপজেলা স্বাস্থ্য কমপ্লেক্স ও পরে উন্নত চিকিৎসার জন্য ফেনীর ২৫০ শয্যা জেনারেল হাসপাতালে নিয়ে আসে স্থানীয়রা। সেখানে তার অবস্থা আশঙ্কাজনক হওয়ায় বুধবার সকালে তাকে ঢাকা মেডিকেলে পাঠানো হয়। পরে আবু বক্করের পরিবার ঢাকার একটি বেসরকারি হাসপাতালে ভর্তি করলে সেখানে চিকিৎসাধীন অবস্থায় তার মৃত্যু হয়।পরশুরাম মডেল থানার পরিদর্শক (ওসি) শওকত হোসেন জানান, মরদেহ উদ্ধার করে ময়নাতদন্তের জন্য ফেনীর ২৫০ শয্যা জেনারেল হাসপাতালের মর্গে পাঠানো হয়েছে। এ ঘটনায় নিহতের স্ত্রী সালমা বাদী হয়ে থানায় হত্যা মামলা করলে পুলিশ অভিযুক্ত আবুল বশর ও তার ছেলে মোহাম্মদ শরিফকে গ্রেফতার করে।রাশদেুল হাসান/এফএ/জেআইএম</body>
</article>
