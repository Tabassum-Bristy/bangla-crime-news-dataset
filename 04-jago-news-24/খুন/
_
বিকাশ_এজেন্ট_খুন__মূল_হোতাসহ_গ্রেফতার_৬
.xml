<article>
  <headline>
বিকাশ এজেন্ট খুন : মূল হোতাসহ গ্রেফতার ৬
</headline>
  <url>https://www.jagonews24.com/national/news/436593</url>
  <published_at>
</published_at>
  <category>খুন</category>
  <body>ডেমরায় বিকাশ এজেন্টকে খুন করে ৭২ হাজার টাকা ছিনতাইয়ের ঘটনায় মূল হোতাসহ ৬ জনকে গ্রেফতার করেছে ডিএমপি’র গোয়েন্দা পূর্ব বিভাগের ডেমরা জোনাল টিম। এ সময় হত্যা ও ছিনতাইয়ের কাজে ব্যবহৃত মোটরসাইকেল ও অস্ত্র-গুলি উদ্ধার করেছে পুলিশ। ঘটনার রহস্য উদঘাটনের পর শনিবার ডিএমপি’র মিডিয়া সেন্টারে আয়োজিত এক প্রেস বিফ্রিংয়ে এ তথ্য জানান ডিএমপি’র অতিরিক্ত পুলিশ কমিশনার মো. আবদুল বাতেন।তিনি বলেন, ডিবি সারুলিয়া ও কিশোরগঞ্জ জেলার হোসেনপুর এলাকা হতে আসামি মো. সফিউল্লাহ বাপ্পি, বাবুল মিয়া, মো. কামরুল হাসান ও মো. কাউসারকে গ্রেফতার করা হয়। তারা ওই ঘটনায় জড়িত থাকার বিষয়ে আদালতে স্বীকারোক্তি প্রদান করেছেন।তিনি আরও জানান, পরবর্তী সময়ে তাদের দেওয়া তথ্য মতে ঘটনার মূল হোতা মো. আব্দুল জব্বার মিয়াকে খাগড়াছড়ি জেলার মাটিরাঙ্গা এলাকা হতে গ্রেফতার করা হয়। তার স্বীকারোক্তি ও তথ্য মতে হত্যার কাজে ব্যবহৃত পিস্তল উদ্ধার ও তার অপর সহযোগী আসামি মো. জামাল’কে গ্রেফতার করা হয়। প্রাথমিক জিজ্ঞাসাবাদে তারা ঘটনার সঙ্গে জড়িত থাকার কথা স্বীকার করেছেন।গোয়েন্দা পুলিশ সূত্রে জানানো হয়, গ্রেফতারের সময় আব্দুল জব্বার মিয়ার হেফাজত হতে হত্যার কাজে ব্যবহৃত ১টি পিস্তল ও ১ রাউন্ড গুলি এবং অন্যান্য আসামিদের হেফাজত হতে ঘটনায় ব্যবহৃত মোটরসাইকেল ও ছিনতাইকৃত ১৩০০০ টাকা উদ্ধার করা হয়।উল্লেখ্য, ১০ জুন ২০১৮ বিকাশের এজেন্ট রাশেদ হোসেন টাকা সংগ্রহ করে যাওয়ার পথে দুপুর পৌনে বারটায় ডেমরার পূর্ব বক্সনগরের এলাকায় পৌঁছালে অজ্ঞাতনামা দু’জন ব্যক্তি মোটরসাইকেলে এসে তার পথরোধ করে। পরবর্তী সময়ে তাকে গুলি করে হত্যার পর তার কাছে থাকা ৭২ হাজার টাকা নিয়ে পালিয়ে যায়।এআর/এসএইচএস/আরআইপি</body>
</article>
