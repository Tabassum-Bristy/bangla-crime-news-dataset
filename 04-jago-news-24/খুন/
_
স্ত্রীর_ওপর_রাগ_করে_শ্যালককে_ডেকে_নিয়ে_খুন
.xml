<article>
  <headline>
স্ত্রীর ওপর রাগ করে শ্যালককে ডেকে নিয়ে খুন
</headline>
  <url>https://www.jagonews24.com/country/news/396748</url>
  <published_at>
</published_at>
  <category>খুন</category>
  <body>সিলেটে স্ত্রীর ওপর রাগ করে শ্যালককে বাড়ি থেকে ডেকে নিয়ে গলা টিপে হত্যা করেছেন ফয়সল আহমদ নামে এক ব্যক্তি। নিখোঁজের এক দিন পর রোববার সন্ধ্যায় দুলাভাইয়ের দেখিয়ে দেয়া স্থান খাদিম চা-বাগান থেকে শ্যালক আল আমীনের (১৬) মরদেহ উদ্ধার করেছে পুলিশ।নিহত আল আমিন সিলেট নগরের শেখঘাট ভাঙ্গাটিকর পাড়ার ৩ নম্বর বাসার নুরুল ইসলাম টুটুলের ছেলে।সিলেট মহানগর পুলিশের অতিরিক্ত উপ-কমিশনার মুহাম্মদ আবদুল ওয়াহাব জানান, গত শনিবার সকালে নগরের কুয়ারপাড়ের টিকরপাড়া বাসা থেকে শ্যালক আল আমীনকে ডেকে নেয় দুলাভাই ফয়সল আহমদ। এরপর থেকে আল আমীন নিখোঁজ ছিল।তিনি আরও জানান, রোববার বিকেল ৫টার দিকে খাদিমপাড়া চা-বাগান এলাকা থেকে আল আমিনের মরদেহ উদ্ধার করে পুলিশ। এ ঘটনায় আল আমীনের দুলাভাই ফয়সল আহমদকে আটক করা হয়। পরে আল আমিনের বাবার দায়ের করা অপহরণ মামলায় ফয়সলকে গ্রেফতার দেখানো হয়েছে।কোতোয়ালি থানায় আল আমীনের বাবা নুরুল ইসলাম টুটুলের দায়ের করা মামলার এজাহারে উল্লেখ করা হয়, সিলেটের মোগলাবাজার থানার সিলাম টিকরপাড়ার মৃত লাল মিয়ার ছেলে ফয়সল আহমদ (৩০) তার (টুটুল) মেয়ে আয়েশা আক্তারের স্বামী। ফয়সল ‘খুবই বাজে স্বভাবের লোক’। আয়েশাকে প্রায়ই নির্যাতন করতেন ফয়সল। গত ২০-২৫ দিন ধরে আয়েশা বাবার বাড়িতে থাকায় ফয়সল তার (টুটুল) ছেলে-মেয়েদের ‘হত্যা ও অপহরণের হুমকি’ দিচ্ছিলেন।এজাহার আরও উল্লেখ করা হয়, শনিবার বেলা ১১টার দিকে নুরুল ইসলাম টুটুলের ব্যবসা প্রতিষ্ঠান থেকে কৌশলে বেড়ানোর কথা বলে আল আমীনকে ‘অপহরণ করে’ অজ্ঞাত স্থানে নিয়ে যান ফয়সল আহমদ। এরপর থেকে তার আর খোঁজ পাওয়া যাচ্ছে না।ছামির মাহমুদ/আরএআর/জেআইএম</body>
</article>
