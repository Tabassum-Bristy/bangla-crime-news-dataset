<article>
  <headline>
যশোরে বিএনপি কর্মীকে গুলি করে হত্যা
</headline>
  <url>https://www.jagonews24.com/country/news/447497</url>
  <published_at>
</published_at>
  <category>খুন</category>
  <body>যশোরে এক বিএনপি কর্মীকে গুলি ও ছুরিকাঘাত করে হত্যা করেছে দুর্বৃত্তরা। রোববার সন্ধ্যায় শহরের শংকরপুর গোলপাতা মসজিদ এলাকায় তার বাড়ির কাছে এ ঘটনা ঘটে। নিহত মশিয়ার রহমান (৪৫) ওই এলাকার তক্কবর মুন্সির ছেলে।নিহতের স্বজন রফিকুল ইসলাম বলেন, মশিয়ার রহমান বিএনপির সক্রিয় কর্মী ছিলেন। তিনি বাড়িতে মুরগি পালন করে জীবিকা নির্বাহ করতেন।এলাকাবাসীর ভাষ্য মতে, রোববার বিকেল সাড়ে ৫টার দিকে মশিয়ার একই এলাকার আব্দুল হামিদের বাড়ির সামনে অবস্থান করছিলেন। এর কিছুক্ষণ পরে সন্ত্রাসীরা তার ওপর হামলা করে। তার শরীরের একাধিক স্থানে ছুরিকাঘাত ও শরীরের পেছনে একটি গুলি করে চলে যায় দুর্বৃত্তরা।এ সময় স্থানীয় লোকজন এগিয়ে এসে তাকে উদ্ধার করে যশোর ২৫০ শয্যা জেনারেল হাসপাতালে নিয়ে আসে। কিন্তু হাসপাতালে আনার আগেই তার মৃত্যু হয়। যশোর হাসপাতালের জরুরি বিভাগের চিকিৎসক আব্দুর রশিদ বলেন, হাসপাতালে আনার আগেই তার মৃত্যু হয়।যশোর কোতোয়ালি থানা পুলিশের ভারপ্রাপ্ত কর্মকর্তা (ওসি) অপূর্ব হাসান জানান, একজনকে হত্যার খবর পেয়েছেন। বিষয়টি খতিয়ে দেখা হচ্ছে। কারা হত্যা করেছে সেটাও জানার চেষ্টা করছে পুলিশ।যশোর নগর বিএনপির সাধারণ সম্পাদক মুনির আহমেদ সিদ্দিকী বাচ্চু বলেন, মশিয়ার বিএনপির রাজনীতিতে সক্রিয় ছিলেন। কারা তাকে খুন করেছে সেটা জানতে পারিনি।মিলন রহমান/এমএএস/জেআইএম</body>
</article>
