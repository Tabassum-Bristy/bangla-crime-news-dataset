<article>
  <headline>
ধর্ষণের পর মেয়েকে হত্যা, পিবিআইয়ের তদন্ত চান মা
</headline>
  <url>https://www.jagonews24.com/national/news/522730</url>
  <published_at>
</published_at>
  <category>খুন</category>
  <body>প্রেমের ফাঁদে ফেলে গণধর্ষণের পর মেয়েকে হত্যার ঘটনায় পুলিশ ব্যুরো অব ইনভেস্টিগেশন (পিবিআই) কিংবা র‌্যাপিড অ্যাকশন ব্যাটালিয়ন (র‌্যাব) দ্বারা তদন্তের আবেদন করেছেন নিহত কিশোরী রিমার মা।সোমবার (২৬ আগস্ট) দুপুরে রাজধানীর সেগুনবাগিচায় ঢাকা রিপোর্টার্স ইউনিটির (ডিআরইউ) সাগর-রুনি মিলনায়তনে আয়োজিত এক সংবাদ সম্মেলনে মা আঙ্গুরা খাতুন এ আবেদন জানান। এ সময় তার মামাও একই আবেদন জানান।তিনি বলেন, আমার মেয়েকে প্রেমের জালে ফেলে আসামিরা সংঘবদ্ধভাবে ধর্ষণ করে হত্যা করেছে। এ ঘটনায় কিশোরগঞ্জের পাকুন্দিয়া থানায় নারী ও শিশু নির্যাতন দমন আইনে একটি মামলা করা হয়েছে (মামলা নম্বর ৮)। মামলায় আসামিরা হলো- জাহিদ (২৫), পিয়াস, রুমান, রাজুসহ অজ্ঞাতনামা ছয়জন।আঙ্গুরা খাতুন বলেন, আসামি পিয়াসকে র‍্যাবের একটি দল ২২ জুলাই রাতে চট্টগ্রাম থেকে গ্রেফতার করে। র‍্যাবের কাছে প্রাথমিক জিজ্ঞাসাবাদে পিয়াস স্বীকার করে যে, স্মৃতি আক্তার রিমার সাথে সে প্রেমের ভান করে সম্পর্ক গড়ে তোলে। সে আরও স্বীকার করে ঘটনার দিন দিবাগত রাতে রিমাকে সুকৌশলে ডেকে প্রথমে নিজে ধর্ষণ করে, তারপর তার ঘনিষ্ঠ বন্ধুদেরকে দিয়ে ধর্ষণ করায়। আদালতে ১৬৪ ধারার জবানবন্দিতেও সে এসব কথা স্বীকার করেছে।রিমার মা অভিযোগ করে বলেন, বাকি অপরাধীদের গ্রেফতার-পূর্বক আইনের আওতায় আনার জন্য বার বার অনুরোধ জানিয়েও কোনো লাভ হয়নি। আসামিরা কোথায় আছে সে বিষয়ে থানায় খবর দিতে বলা হয়। এছাড়া ঘটনার দিন কিশোরগঞ্জের সিভিল সার্জন ডা. হাবিবুর রহমান জেলা সদর হাসপাতালের আরেক চিকিৎসক ডা. সজীব ঘোষের দেয়া ময়নাতদন্ত রিপোর্টে উল্লেখ করেন ‘রিমাকে যৌনাঙ্গ ও পায়ুপথে ধর্ষণের স্পষ্ট আলামত পাওয়া গেছে।’ তবে পরবর্তী সময়ে তিনি নাকি ডিএনএ টেস্টের জন্য নমুনা সংগ্রহে ব্যর্থ হন।এ বিষয়ে পুলিশ ব্যুরো অব ইনভেস্টিগেশন (পিবিআই) কিংবা র‌্যাপিড অ্যাকশন ব্যাটালিয়ন (র‌্যাব) দ্বারা তদন্তের আবেদন করেন নিহত কিশোরী রিমার মা। তিনি বলেন, আসামিদের পরিবার বিত্তশালী ও প্রভাবশালী হওয়ায় পিবিআই বা র‌্যাব দ্বারা তদন্ত করার আবেদন জানাচ্ছি।সংবাদ সম্মেলনে রিমার মামা মোরশেদ মিয়া বলেন, রিমাকে নৃশংসভাবে হত্যা করার পর তাকে বরই গাছের সঙ্গে হেলান দিয়ে ফাঁসিতে ঝুলিয়ে রাখে হত্যাকারীরা। তার দুই হাঁটু ভাঙা অবস্থায় মাটিতে লেগে ছিল। আসামি পক্ষের লোকজন দম্ভ করে বলছে যে ‘কিশোরগঞ্জ সদর হাসপাতালে আমাদের লোক আছে, সঠিক রিপোর্ট তোমরা কোনো দিন পাবা না’। আসামিদের পরিবার বিত্তশালী ও প্রভাবশালী হওয়ায় সবখানেই প্রচুর অর্থ ব্যয় করার চেষ্টা করছে।তিনি আরও বলেন, এ অবস্থায় আমাদের আকুল আবেদন, এ মামলার সুষ্ঠু তদন্ত ও আসামিদের গ্রেফতারে থানা পুলিশের পরিবর্তে পিবিআই অথবা র‍্যাবের কাছে দায়িত্বভার দেয়া হোক। আমরা এ বিষয়ে প্রধানমন্ত্রী এবং স্বরাষ্ট্রমন্ত্রীর প্রতি বিনীত নিবেদন করছি।সংবাদ সম্মেলনে রিমার ওপর মামা মুসলেম মিয়া এবং তার বড় ভাই মাসুদ মিয়া উপস্থিত ছিলেন।এআর/আরএস/জেআইএম</body>
</article>
