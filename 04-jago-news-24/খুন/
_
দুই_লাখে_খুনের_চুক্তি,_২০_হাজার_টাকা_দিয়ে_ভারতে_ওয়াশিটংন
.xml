<article>
  <headline>
দুই লাখে খুনের চুক্তি, ২০ হাজার টাকা দিয়ে ভারতে ওয়াশিটংন
</headline>
  <url>https://www.jagonews24.com/country/news/474340</url>
  <published_at>
</published_at>
  <category>খুন</category>
  <body>যশোরে চাঞ্চল্যকর সিঅ্যান্ডএফ ব্যবসায়ী মহিদুল ইসলাম সাফা হত্যা মামলার প্রধান আসামি শাহাব উদ্দিনকে গ্রেফতার করেছে যশোর ডিবি পুলিশ। গ্রেফতার শাহাব উদ্দিন শহরের শংকরপুর এলাকার হেলাল উদ্দিনের ছেলে।যশোর ডিবি পুলিশের ওসি মনিরুজ্জামান বলেন, ব্যবসায়ী সাফা হত্যাকাণ্ডের তদন্তের দায়িত্ব পাওয়ার পর তথ্যপ্রযুক্তি ব্যবহারের মাধ্যমে রানা ও রাকিবকে গ্রেফতার করা হয়। জিজ্ঞাসাবাদে হত্যার পরিকল্পনাকারী ও অর্থদাতা শাহাব উদ্দিনের নাম স্বীকার করে তারা। মঙ্গলবার রাতে গোপালগঞ্জ জেলার টুঙ্গীপাড়ার বর্ণি থেকে শাহাব উদ্দিনকে গ্রেফতার করা হয়। প্রাথমিক জিজ্ঞাসাবাদে শাহাব উদ্দিন জানায়, শহরের ওয়াশিটংন তাকে দুই লাখ টাকার বিনিময়ে মোটরপার্টস ব্যবসায়ী সাফাকে হত্যার জন্য বলে। ওয়াশিংটন ভারত যাওয়ার আগে তাকে ২০ হাজার টাকা দিয়ে যায় এবং ভারত থেকে মোবাইলে তার সঙ্গে যোগাযোগ করতে থাকে। আদালতে সোপর্দ করে ১৬৪ ধারায় তার জবানবন্দি রেকর্ড করা হবে বলেও জানান ডিবি পুলিশের ওসি মনিরুজ্জামান।গত ১ জানুয়ারি মঙ্গলবার রাতে যশোর ঈদগাহ মোড়ে দুর্বৃত্তের ছুরিকাঘাতে নিহত হন সিঅ্যান্ডএফ এজেন্ট ব্যবসায়ী মহিদুল ইসলাম সাফা।যশোর শহরের মুজিব সড়কস্থ ঈদগাহ ময়দানের পূর্বপাশে মাসুদ কম্পিউটারের সামনে আমদানিকারক ও মোটরপার্টস ব্যবসায়ী মহিদুল ইসলাম সাফাকে গলায় ছুরি মেরে হত্যা করে দুর্বৃত্তরা।পরে ঘটনাস্থল মাসুদ কম্পিউটার দোকানের দক্ষিণ ও উত্তর পাশে দোকানে লাগানো সিসিটিভির ফুটেজ পরীক্ষা-নিরীক্ষা করে পুলিশ। তারা সিসিটিভিতে দেখতে পায় মাসুদ কম্পিউটার দোকানের সামনে সাদা ও লাল রঙয়ের শার্ট পরিহিত ২০-২২ বছর বয়সী দুই যুবক মহিদুল ইসলাম সাফাকে ছুরিকাঘাত করছে। এরপর দৌড়ে পালিয়ে যায় তারা।এ ঘটনায় ২ জানুয়ারি কোতোয়ালি থানায় ৩-৪ জনকে অজ্ঞাত আসামি করে মামলা করেন নিহতের ভাই জাহিদুল ইসলাম।মিলন রহমান/এএম/এমএস</body>
</article>
