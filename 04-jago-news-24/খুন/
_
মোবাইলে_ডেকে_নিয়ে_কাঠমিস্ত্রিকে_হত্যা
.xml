<article>
  <headline>
মোবাইলে ডেকে নিয়ে কাঠমিস্ত্রিকে হত্যা
</headline>
  <url>https://www.jagonews24.com/country/news/456905</url>
  <published_at>
</published_at>
  <category>খুন</category>
  <body>ভৈরবে সেলিম মিয়া নামের এক কাঠমিস্ত্রিকে মোবাইলে বাড়ি থেকে ডেকে নিয়ে হত্যা করা হয়েছে। শনিবার সকালে তেয়ারির চর গ্রামের একটি বিলের কাছ থেকে তার মরদেহ উদ্ধার করে পুলিশ।নিহত সেলিম মিয়া উপজেলার শিমুলকান্দি গ্রামের ধন মিয়ার ছেলে। দুপুরে তার মরদেহ ময়নাতদন্তের জন্য কিশোরগঞ্জে পাঠিয়ে দেয় পুলিশ।সেলিম মিয়ার স্ত্রী শিল্পী বেগম বলেন, শনিবার ভোর ৫টার দিকে কে বা কারা আমার স্বামীকে মোবাইলে কল দিলে বাড়ি থেকে বের হয়ে যায়। বেলা সোয়া ১১টার দিকে বাড়ির পাশের তেয়ারির চর গ্রামের একটি বিলের কাছে সেলিমের মরদেহ পড়ে আছে খবর পাই। পরে ঘটনাস্থলে গিয়ে তার মরদেহ শনাক্ত করি। কি কারণে কারা আমার স্বামীকে হত্যা করল কিছুই বুঝতে পারছি না।ভৈরব থানা পুলিশের পরিদর্শক (তদন্ত) বাহালুল খান বাহার বলেন, সেলিম হত্যার ঘটনাটি রহস্যজনক। কে বা কারা ফোন করে তাকে ডেকে নিল পরিবারের সদস্যরা কিছুই বলতে পারছেন না। সেলিম কল পেয়ে এতো ভোরে কেন বাড়ি থেকে বের হলো তাও কেউ জানে না। মরদেহ উদ্ধার করে মর্গে পাঠানো হয়েছে। তার বাড়ির মোবাইলটি জব্দ করা হয়েছে। বিষয়টি তদন্তের পর অপরাধীদের গ্রেফতার করে আইনি ব্যবস্থা গ্রহণ করা হবে।আসাদুজ্জামান ফারুক/এএম/আরআইপি</body>
</article>
