<article>
  <headline>
কুমিল্লায় ছুরিকাঘাতে প্রবাসী খুন
</headline>
  <url>https://www.jagonews24.com/country/news/504701</url>
  <published_at>
</published_at>
  <category>খুন</category>
  <body>কুমিল্লায় পাওনা টাকা নিয়ে বিরোধের জের ধরে ছুরিকাঘাতে প্রবাসী মেহেদী হাসান মামুন (৩২) নামে এক যুবক খুন হয়েছেন। এ ঘটনায় আহত হয়েছেন আরও দুইজন।সোমবার সন্ধ্যায় নগরীর কালিয়াজুরি এলাকায় এ ঘটনা ঘটে। নিহত নাজমুল কালিয়াজুরি এলাকার মৃত রফিকুল ইসলামের ছেলে। রাত সাড়ে ৮টায় কোতোয়ালি মডেল থানার ওসি মোহাম্মদ আবু ছালাম মিয়া বিষয়টি নিশ্চিত করেছেন।নিহতের ভাই কামরুল হাসান বাবুল ও স্থানীয় সূত্রে জানা যায়, কালিয়াজুরি এলাকার মৃত অহিদ মিয়ার ছেলে শহিদ মিয়া তার চাচাতো ভাই মেহেদী হাসান মামুনের ভাই কামাল হোসেনের (৪০) কাছে ৫ হাজার টাকা পাওনা ছিলেন। সোমবার সন্ধ্যা সোয়া ৭টার দিকে শহিদ মিয়া পাওনা টাকার জন্য কামালকে চাপ সৃষ্টি করেন। এ নিয়ে উভয়ের মধ্যে কথা কাটাকাটি হয়। এ সময় কামালের ভাই প্রবাসী মামুন ঝগড়া থামানোর চেষ্টা করেন। একপর্যায়ে শহিদ উত্তেজিত হয়ে মামুন ও তার ভাই কামালকে এলোপাতাড়ি ছুরিকাঘাত করেন। স্থানীয়রা তাদেরকে উদ্ধার করে কুমিল্লা মেডিকেল কলেজ হাসপাতালে নেয়ার পর কর্তব্যরত চিকিৎসক মামুনকে মৃত ঘোষণা করেন। গুরুতর আহত মামুনের ভাই কামাল হোসেনকে কুমিল্লা থেকে ঢাকায় নিয়ে যাওয়া হয়েছে।কোতোয়ালি মডেল থানার ওসি মোহাম্মদ আবু ছালাম মিয়া বলেন, ঘটনার সঙ্গে জড়িতদের গ্রেফতারের চেষ্টা চলছে। তবে এ ঘটনায় এখন পর্যন্ত থানায় মামলা হয়নি।মো. কামাল উদ্দিন/এএম/এমএস</body>
</article>
