<article>
  <headline>
মাদকসেবীকে ‘ভালো হয়ে যেতে বলায়’ খুন
</headline>
  <url>https://www.jagonews24.com/country/news/506136</url>
  <published_at>
</published_at>
  <category>খুন</category>
  <body>মুন্সীগঞ্জ শহরের হাটলক্ষ্মীগঞ্জ এলাকায় ছুরিকাঘাতে শাহজালাল (৩৬) নামে এক ব্যক্তি নিহত হয়েছেন। বুধবার সকাল ১০টার দিকে এ ঘটনা ঘটে।তিনি হাটলক্ষ্মীগঞ্জ এলাকার মো. উকিল উদ্দিন মোল্লার ছেলে। ওই এলাকায় তার মুদি দোকান রয়েছে।সদর সার্কেলের অতিরিক্ত পুলিশ সুপার খন্দকার আশফাকুজ্জামান এ তথ্য নিশ্চিত করে জানান, মঙ্গলবার সন্ধ্যায় হাটলক্ষ্মীগঞ্জ এলাকার আনসার আলীর ছেলে মাদকসেবী কবির হোসেনকে ভালো হওয়ার পরামর্শ দেন শাহজালাল। এতে শাহজালাল ও কবিরের মধ্যে কথা কাটাকাটি ও হাতাহাতি হয়।ওই ঘটনার জের ধরে ক্ষুব্ধ কবির হোসেন বুধবার সকালে প্রকাশ্যে শাহজালালকে ছুরিকাঘাত করে। স্থানীয়রা তাকে উদ্ধার করে মুন্সীগঞ্জ জেনারেল হাসপাতালে নিয়ে যায়। পরে সেখানকার কর্তব্যরত চিকিৎসক আশংকাজনক অবস্থায় তাকে ঢাকা মেডিকেল কলেজ হাসপাতালে পাঠান। অ্যাম্বুলেন্সে ঢামেকে নেয়ার পথে শাহজালাল মারা যান।পরবর্তীতে পুলিশ ময়নাতদন্তের জন্য মরদেহ মুন্সীগঞ্জ জেনারেল হাসপাতালের মর্গে পাাঠিয়েছে। এ ঘটনায় মামলা দায়েরের প্রস্তুতি চলছে। মাদকসেবী কবির হোসেনকে গ্রেফতারে বিভিন্ন স্থানে অভিযান চালাচ্ছে পুলিশ।ভবতোষ চৌধুরী নুপুর/এফএ/জেআইএম</body>
</article>
