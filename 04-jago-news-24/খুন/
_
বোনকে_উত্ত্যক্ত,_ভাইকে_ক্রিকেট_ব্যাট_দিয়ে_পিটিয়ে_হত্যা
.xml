<article>
  <headline>
বোনকে উত্ত্যক্ত, ভাইকে ক্রিকেট ব্যাট দিয়ে পিটিয়ে হত্যা
</headline>
  <url>https://www.jagonews24.com/country/news/403773</url>
  <published_at>
</published_at>
  <category>খুন</category>
  <body>নারায়ণগঞ্জের সোনারগাঁ উপজেলায় এক স্কুলছাত্রীকে উত্ত্যক্তের প্রতিবাদ করায় তার মামাতো ভাই সুলতান আহমেদ মিন্টুকে (৩৫) পিটিয়ে হত্যা করেছে জাকির হোসেন নামে এক বখাটে।রোববার সকালে নর্দান হাসপাতালে দু’দিন চিকিৎসাধীন অবস্থায় মিন্টু মারা যাওয়ার পর দুপুরে তা নিশ্চিত করে পুলিশ। এর আগে মিন্টুর মামাতো বোন ফাতেমা আক্তারকে উত্ত্যক্ত করে স্থানীয় বখাটে জাকির হোসেন।প্রতিবাদ করায় শুক্রবার পরিকল্পিতভাবে মিন্টুকে ক্রিকেট ব্যাট দিয়ে পিটিয়ে আহত করে বখাটে জাকির। নিহত সুলতান আহমেদ মিন্টু উপজেলার মোগড়াপাড়া ইউনিয়নের ছোট সাদিপুর এলাকার সামসুল হকের ছেলে।এলাকাবাসী সূত্রে জানা গেছে, উপজেলার সাদিপুর এলাকার ফাতেমা আক্তার মিতুকে বেশ কয়েকদিন ধরে একই উপজেলার বন্দরা গ্রামের রফিকের ছেলে জাকির উত্ত্যক্ত করছিল। শুক্রবার মিন্টু তার বোনকে উত্ত্যক্ত না করতে জাকিরকে বাধা দেয়।এ সময় তাদের মধ্যে বাকবিতণ্ডা হয়। একপর্যায়ে জাকির তার হাতে থাকা ক্রিকেট ব্যাট দিয়ে পিটিয়ে গুরুতর আহত করে মিন্টুকে। পরে তাকে স্থানীয়রা গুরুতর অবস্থায় উপজেলা স্বাস্থ্যকেন্দ্রে নিয়ে গেলে তার অবস্থা আশঙ্কাজনক হওয়ায় ঢাকা মেডিকেল হাসাপাতালে পাঠানো হয়। দুদিন চিকিৎসাধীন অবস্থায় রোববার সকালে তার মৃত্যু হয়।সোনারগাঁ থানা পুলিশের ওসি (অপারেশন) আব্দুল জব্বার ঘটনার সত্যতা নিশ্চিত করে বলেন, ঘটনার সংবাদে নিহত মিন্টু ও অভিযুক্তদের বাড়িতে পুলিশ পাঠানো হয়েছে। যে কোনো অপ্রীতিকর ঘটনা এড়াতে পুলিশ মোতায়েন করা হয়েছে। নিহতের ঘটনা তদন্ত করে খুব শিগগিরই অভিযুক্তকে গ্রেফতার করা হবে।মো. শাহাদাত হোসেন/এএম/আরআইপি</body>
</article>
