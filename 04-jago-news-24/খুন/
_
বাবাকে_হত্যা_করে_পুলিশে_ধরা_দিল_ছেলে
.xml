<article>
  <headline>
বাবাকে হত্যা করে পুলিশে ধরা দিল ছেলে
</headline>
  <url>https://www.jagonews24.com/country/news/396727</url>
  <published_at>
</published_at>
  <category>খুন</category>
  <body>রাজশাহীর পবায় ছেলের ছুরিকাঘাতে এক বাবার মৃত্যু হয়েছে। চিকিৎসাধীন অবস্থায় রোববার রাজশাহী মেডিকেল কলেজ (রামেক) হাসপাতালে মারা যান নওশের আলী (৫২)। বাবাকে হত্যা করার পর পুলিশের কাছে নিজেই ধরা দিয়েছেন নওশেরের পুত্র রাসেল আলী (৩০)।নওশের আলী (৫২) পবা উপজেলার বাগধানি এলাকার বাসিন্দা। এ ঘটনায় নিহতের আরেক ছেলে মনির হোসেন বাদি হয়ে মামলা দায়ের করেছেন।পবা থানার ভারপ্রাপ্ত কর্মকর্তা (ওসি) পরিমল কুমার চক্রবর্তী এ তথ্য নিশ্চিত করেছেন। তিনি বলেন, অভিযুক্ত রাসেল নিজে থেকেই থানায় এসে ধরা দেন। প্রাথমিক জিজ্ঞাসাবাদে তিনি বাবাকে ছুরিকাঘাতের দায় স্বীকারও করেছেন। সোমবার সকালে তাকে আদালতে নেয়া হবে।মামলার এজাহার থেকে জানা যায়, পারিবারিক বিরোধের জেরে শনিবার সকালে স্ত্রীকে মারধর করেন রাসেল। বিষয়টি জানতে পেরে বাবা নওশের ছেলেকে বকাঝকা করেন। এতে ক্ষিপ্ত হয়ে বাবাকে ছুরিকাঘাত করেন রাসেল আলী। দ্রুত স্বজনরা আহত নওশের আলীকে রামেক হাসপাতালে নেন। চিকিৎসাধীন অবস্থায় রোববার ভোরে সেখানে মারা যান নওশের আলী। দুপুরে হাসপাতাল থেকে মরদেহ বাসায় নিয়ে যান স্বজনরা।ফেরদৌস সিদ্দিকী/এআরএস</body>
</article>
