<article>
  <headline>
যশোরে কিশোরকে ছুরিকাঘাতে হত্যা
</headline>
  <url>https://www.jagonews24.com/country/news/466003</url>
  <published_at>
</published_at>
  <category>খুন</category>
  <body>যশোরে পূর্ব শত্রুতার জের ধরে এক কিশোরকে ছুরিকাঘাতে হত্যা করা হয়েছে। বৃহস্পতিবার বেলা ১১টার দিকে শহরের বড়বাজার মাছ বাজার এলাকায় এ হত্যাকাণ্ডের ঘটনা ঘটে।নিহত পাপ্পু হোসেন বাবু (১৮) শহরতলী শেখহাটি বাবলাতলা এলাকার জলিল উদ্দিনের ছেলে। বাবুকে রক্ষা করতে গিয়ে তার বড় ভাই দিপুও আহত হন।হাসপাতাল সূত্র ও নিহতের স্বজনরা জানান, যশোর শহরের বড়বাজারের মাছ বাজারের পাশে বাবুর মোবাইল ফোনের রিচার্জের দোকান রয়েছে। ওই দোকানে টাকা বাকি রাখা নিয়ে খালধার রোড এলাকার অপুর সঙ্গে তার বিরোধ হয়। এই বিরোধের জের ধরে বৃহস্পতিবার বেলা ১১টার দিকে অপু আরও তিন দুর্বৃত্তকে সঙ্গে নিয়ে বাবুর ওপর হামলা চালায়। বাবুর বুকে উপর্যুপরি ছুরিকাঘাত করলে সে গুরুতর আহত হয়।এ সময় তাকে রক্ষা করতে তার বড় ভাই দিপু এগিয়ে গেলে দুর্বৃত্তরা তাকেও ছুরিকাঘাত করে পালিয়ে যায়। পরে স্থানীয়রা দুই ভাইকে উদ্ধার করে যশোর ২৫০ শয্যা হাসপাতালে নিলে কর্তব্যরত চিকিৎসক মনিরুজ্জামান লর্ড বাবুকে মৃত ঘোষণা করেন। আহত দিপুকে উন্নত চিকিৎসার জন্য ঢাকায় রেফার্ড করা হয়েছে।যশোর কোতোয়ালি মডেল থানার ওসি অপূর্ব হাসান বলেন, পূর্ব বিরোধের জের ধরে এ হত্যাকাণ্ডের ঘটনা ঘটেছে। ঘটনার জড়িতদের চিহ্নিত করা হয়েছে। তাদের আটকের জন্য অভিযান চলছে।মিলন রহমান/এফএ/জেআইএম</body>
</article>
