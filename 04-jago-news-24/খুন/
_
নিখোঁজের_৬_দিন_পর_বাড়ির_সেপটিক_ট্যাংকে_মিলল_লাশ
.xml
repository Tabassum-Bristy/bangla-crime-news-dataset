<article>
  <headline>
নিখোঁজের ৬ দিন পর বাড়ির সেপটিক ট্যাংকে মিলল লাশ
</headline>
  <url>https://www.jagonews24.com/country/news/474537</url>
  <published_at>
</published_at>
  <category>খুন</category>
  <body>নিখোঁজের ছয়দিন পর ফেনীর ছাগলনাইয়া অবসরপ্রাপ্ত সেনা সদস্য আবুল কালামের (৫২) গলিত মরদেহ উদ্ধার করেছে পুলিশ। বৃহস্পতিবার বিকেলে উপজেলার রাঁধানগর ইউনিয়নের পশ্চিম মধুগ্রাম মিদ্দা বাড়ির সেপটিক ট্যাংক থেকে মরদেহটি উদ্ধার করা হয়।নিহত আবুল কালাম ওই বাড়ির মৃত সামছুল হকের ছেলে।নিহতের বোন জরিনা আখতার জানান, গত শুক্রবার (৪ জানুয়ারি) রাত থেকে নিখোঁজ হন তার ভাই আবুল কালাম। বৃহস্পতিবার ঘরের পাশে দুর্গন্ধ পান তিনি। এ সময় পাশের ঘরের সেপটিক টাংকের ঢাকনা সামান্য ফাঁকা দেখতে পান। বিষয়টি এলাকার মুক্তিযোদ্ধা মোশারফ হোসেনকে জানালে তিনি পুলিশে খবর দেন। দুপুরে পুলিশ ঘটনাস্থলে পৌঁছে ও সেপটিক টাংকে মরদেহ দেখতে পেয়ে বিকেলে উদ্ধার করে।ছাগলনাইয়া থানা পুলিশের ভারপ্রাপ্ত কর্মকর্তা (ওসি) এম এম মুর্শেদ বলেন, প্রাথমিকভাবে ধারনা করা হচ্ছে এটি পরিকল্পিত হত্যাকাণ্ড। এ ঘটনায় জিজ্ঞাসাবাদের জন্য নিহতের স্ত্রী রেখা আক্তার (৪০) ও বড় ছেলে মো. হাসানকে (১৬) আটক করা হয়েছে। ময়নাতদন্তের জন্য মরদেহটি ফেনী সদর হাসপাতাল মর্গে পাঠানো হয়।জরিনা আখতার আরও বলেন, তার ভাই নিহত আবুল কালাম অবসরপ্রাপ্ত সেনা সদস্য (কুক) ছিলেন। তিনি তিনটি বিয়ে করেছেন। ১ম স্ত্রীর সঙ্গে সম্পর্ক বিচ্ছেদ হওয়ায় রেখা আক্তারকে দ্বিতীয় বিয়ে করেন ও শেষে ঢাকার এক গার্মেন্টস কর্মীকে বিয়ে করেন। বর্তমানে ২য় স্ত্রী রেখার সঙ্গে বাড়িতে বসবাস করেন। গত দু’বছর আগে আবুল কালাম স্ট্রোক করার পর থেকে স্বাভাবিক আচরণ করতেন না। রাতে ঠিকমতো ঘুমাতেন না। গত শুক্রবার মাগরিবের নামাজের পর থেকে তিনি নিখোঁজ হন। সকল আত্মীয়-স্বজনের বাড়িতে খোঁজ করেও খোঁজ মেলেনি। তবে থানায় জিডি করার বিষয়টি আমাদের স্মরণে ছিলো না। নিখোঁজের দিন দুপুরে আবুল কালামের স্ত্রী রেখা আক্তার তিন ছেলে ও এক মেয়েকে নিয়ে বাবার বাড়িতে চলে যান।ফেনীর সহকারী পুলিশ সুপার নিশান চাকমা বলেন, এ হত্যার পেছনে যে বা যারাই থাকুক না কেনো দ্রুত তদন্ত সাপেক্ষ তাদের আইনের আওতায় আনা হবে।রাশদেুল হাসান/আরএআর/জেআইএম</body>
</article>
