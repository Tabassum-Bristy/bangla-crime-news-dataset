<article>
  <headline>
যশোরে দিনে-দুপুরে যুবককে গুলি করে হত্যা
</headline>
  <url>https://www.jagonews24.com/country/news/515916</url>
  <published_at>
</published_at>
  <category>খুন</category>
  <body>যশোরে দিনে-দুপুরে ইমরোজ হোসেন (৩০) নামে এক যুবককে গুলি করে হত্যা করেছে দুর্বৃত্তরা। বুধবার দুপুর দেড়টার দিকে সদর উপজেলার ভাতুড়িয়া গ্রামের একটি মাছের হ্যাচারির পাশে এ ঘটনা ঘটে। তাকে উদ্ধার করে যশোর ২৫০ শয্যা জেনারেল হাসপাতালে নেয়া হয়েছে। নিহত ইমরোজ ভাতুড়িয়া গ্রামের নূর ইসলামের ছেলে।নিহতের বাবা নূর ইসলাম বলেন, বুধবার দুপুরে এলাকার আলী, রিংকু, আশিক, স্বাধীন ও মোস্ত একটি মেয়েকে নিয়ে ইমরোজের হ্যাচারিতে যায়। এ সময় সে প্রতিবাদ করে তাদের সেখান থেকে বেরিয়ে যেতে বলে। এ নিয়ে তাদের মধ্যে বাগবিতণ্ডা হয়। একপর্যায়ে আশিক পিস্তল দিয়ে ইমরোজকে গুলি করে পালিয়ে যায় তারা। পরে স্থানীয় লোকজন রক্তাক্ত অবস্থায় ইমরোজকে উদ্ধার করে যাশোর জেনারেল হাসপাতালে ভর্তি করেন। অপারেশন থিয়েটারে নিলে বিকেল পৌনে ৩টার দিকে তার মৃত্যু হয়।যশোর জেনারেল হাসপাতালের জরুরি বিভাগের চিকিৎসক মনিরুজ্জামান বলেন, ইমরোজের বুকের বাম পাশে গুলি লেগেছে। অপারেশন থিয়েটারে নেয়ার পর তার মৃত্যু হয়েছে।যশোর কোতোয়ালি থানা পুলিশের ভারপ্রাপ্ত কর্মকর্তা (ওসি) সমীর কুমার সরকার বলেন, কী কারণে, কেন এ হত্যাকাণ্ড ঘটেছে সেটি এখনি বলা যাচ্ছে না। তবে হত্যাকাণ্ডে জড়িতদের শনাক্ত করা হয়েছে। তাদের গ্রেফতারের চেষ্টা চলছে।মিলন রহমান/আরএআর/এমএস</body>
</article>
