<article>
  <headline>
সুপারভাইজারকে হত্যার বর্ণনা দিতেই অজ্ঞান হয়ে গেলেন চালক
</headline>
  <url>https://www.jagonews24.com/country/news/491913</url>
  <published_at>
</published_at>
  <category>খুন</category>
  <body>নওয়াপাড়ায় আকাশ মাদবর (৩২) নামের এক পরিবহন সুপারভাইজারকে পিটিয়ে চলন্ত ট্রাকের নিচে ফেলে হত্যার অভিযোগ পাওয়া গেছে। শুক্রবার দুপুরে নওয়াপাড়া হাইওয়ে থানা সংলগ্ন মোটর শ্রমিক ইউনিয়নের সামনে যশোর-খুলনা মহাসড়কে এ হত্যাকাণ্ডের ঘটনা ঘটে।নিহত আকাশ শরীয়তপুরের পালং থানার ডোমসার গ্রামের আদু মাদবরের ছেলে। তিনি ফেম পরিবহনের (শরীয়তপুর-ব ১১-০০০২) শরীয়তপুর টু বেনাপোল বাসের সুপারভাইজার। ঘটনার পর থেকে যশোর-খুলনা মহাসড়কে যানবাহন চলাচল বন্ধ রয়েছে। পুলিশ লাশ উদ্ধার করে ময়নাতদন্তের জন্য যশোর মর্গে পাঠিয়েছে। এ ঘটনায় অভয়নগর থানায় হত্যা মামলার প্রক্রিয়া চলছে।ফেম পরিবহনের চালক ছাত্তার জানান, শুক্রবার সকালে শরীয়তপুর থেকে যাত্রী নিয়ে বেনাপোলের উদ্দেশে যাত্রা শুরু করেন। দুপুরে অভয়নগরের নওয়াপাড়া মোটর শ্রমিক ইউনিয়নের সামনে যানজট দেখে তার সুপারভাইজার শরীয়তপুর আন্তঃজেলা সড়ক পরিবহন শ্রমিক ইউনিয়নের সদস্য (পরিচয়পত্র নং-৭২৭) আকাশ মাদবর গাড়ি থেকে হেলপারকে সঙ্গে নিয়ে নেমে পড়েন। এরপর তিনি শুধু দেখেছেন সুপারভাইজারকে পিটিয়ে চলন্ত ট্রাকের নিচে ফেলে দিতে। কথাগুলো বলে তিনি অজ্ঞান হয়ে পড়েন।প্রত্যক্ষদর্শী আহত হেলপার পারভেজ জানান, সুপারভাইজার আকাশ যানজট নিরসনে দাঁড়িয়ে থাকা একটি ট্রাক সরাতে চেষ্টা করেন। ট্রাকের হেলপার ও ড্রাইভার গাড়ি সরাতে রাজি না হলে দুইজনের মধ্যে বাকবিতণ্ডা শুরু হয়। এ সময় পাশে দাঁড়িয়ে থাকা অভয়নগর ট্রান্সপোর্ট নামের ৪টি ট্রাকের হেলপার, ড্রাইভার ও স্থানীয় লোকজন সুপারভাইজারকে মারপিট শুরু করে। একপর্যায়ে আকাশকে মারতে মারতে চলন্ত তেলবাহী একটি ট্রাকের নিচে ফেলে দেয়। পরে পুলিশ এসে সড়কে পড়ে থাকা আকাশের রক্তাক্ত দেহ উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত বলে ঘোষণা করেন।অভয়নগর থানা পুলিশের এসআই জিয়াউর রহমান প্রতক্ষদর্শীদের বরাত দিয়ে বলেন, ফেম পরিবহনের সুপারভাইজার আকাশ মাদবরকে পিটিয়ে চলন্ত ট্রাকের নিচে ফেলে দেয়া হয়েছে বলে জানা যায়। প্রাথমিক তদন্তে হত্যাকাণ্ড মনে হচ্ছে। লাশ উদ্ধার করে যশোর মর্গে পাঠানো হয়েছে। এবং হত্যা মামলা প্রক্রিয়াধীন। হামলাকারীদের আটকের চেষ্টা চলছে।প্রত্যক্ষদর্শীরা জানায়, এ হত্যাকাণ্ডের সঙ্গে অভয়নগর ট্রান্সপোর্টের ৪টি ট্রাকের (যশোর-ট ১১- ৪৭১১, যশোর-ট ১১- ৩৯৪৯, যশোর-ট ১১- ৩৯৩২ ও যশোর-ট ১১- ৪৬০২) চালক, হেলপার ও স্থানীয় কয়েকজন শ্রমিক সরাসরি জড়িত।মিলন রহমান/এমএএস/এমএস</body>
</article>
