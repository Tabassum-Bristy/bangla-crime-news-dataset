<article>
  <headline>
স্বামীর পরকীয়ায় অতিষ্ঠ স্ত্রী, অতঃপর...
</headline>
  <url>https://www.jagonews24.com/country/news/359428</url>
  <published_at>
</published_at>
  <category>খুন</category>
  <body>কক্সবাজার বাসটার্মিনাল সংলগ্ন পশ্চিম লারপাড়া ইসলামাবাদ এলাকা থেকে মঙ্গলবার উদ্ধার হওয়া দেলোয়ার হত্যার রহস্য উন্মোচিত হয়েছে।স্বামীর পরকীয়ায় অতিষ্ঠ হয়ে দেবর ও ভাগিনার সহায়তায় স্বামীকে খুন করেছেন স্ত্রী রুবিনা আকতার। এ ঘটনায় দায়ের করা মামলায় স্ত্রী রুবিনা ও দেবর কামালকে গ্রেফতার করেছে পুলিশ। অভিযুক্তরা আদালতে দোষ স্বীকার করেছেন।কক্সবাজার সদর থানা পুলিশের ওসি রনজিত বড়ুয়া জানান, স্থানীয়দের দেয়া তথ্যে ঝিলংজা ইউপির ১ নম্বর ওয়ার্ডের পশ্চিম লারপাড়া ইসলামাবাদ এলাকার আবদুস শুক্কুরের জমি থেকে দেলোয়ারের (৩৫) মরদেহ উদ্ধার করা হয়।এ সময় তিনি অর্ধনগ্ন ও শরীরের বিভিন্ন জায়গায় আঘাতপ্রাপ্ত ছিলেন। পুলিশ সুরতহাল রিপোর্ট তৈরি করলেও তার মৃত্যুর কারণ সম্পর্কে পরিবার বা এলাকার লোকজন কিছুই বলতে পারেনি। এটি নিশ্চিত হত্যা বুঝতে পেরে অজ্ঞাতদের আসামি করে সদর থানায় মামলা করা হয়।তদন্তের দায়িত্ব পেয়ে সৈতক পুলিশ ফাঁড়ির ইনচার্জ আবুল কালাম পুলিশ পরিদর্শক (তদন্ত) কামরুল আজম ও পুলিশ পরিদর্শক (অপারেশন) মাইন উদ্দিনের সমন্বয়ে ব্যাপক অনুসন্ধান চালান। মৃতের বড় ছেলে হৃদয় সুলতানের স্বীকারোক্তিতে তার মা ও চাচা মিলে তার বাবা দেলোয়ারকে হত্যার ঘটনা উঠে আসে। এরপর মৃতের স্ত্রী রুবি আকতার ও মৃতের আপন ছোট ভাই কামাল হোসেনকে গ্রেফতার করে পুলিশ।তারা জানায়, অভিযোগ থেকে বাঁচতে ঘটনা নিয়ে ভিন্ন চিন্তা ছড়াতে তারা মরদেহটি ঘর থেকে বাইরে নিয়ে যায়। দেলোয়ারের ব্যবহৃত দুটি মোবাইল, মোটর সাইকেলের চাবি ও তার অফিসের চাবিও লুকানো স্থান থেকে বের করে দেন তারা।এ বিষয়ে আদালতে দোষ স্বীকার করে জবানবন্দি দিয়েছেন রুবি আকতার। তিনি উল্লেখ করেন, ১৭ বছরের দাম্পত্য জীবনে বিভিন্ন বিষয় নিয়ে পারিবারিক কলহ বাধে।বিশেষ করে স্বামীর পরকীয়া প্রেমের বিষয়টি নিয়ে কলহ প্রায় লেগেই থাকতো। ঝগড়া-বিবাদের একপর্যায়ে অতিষ্ঠ হয়ে স্বামীকে হত্যার সিদ্ধান্ত নেন তিনি। রাতে ঝগড়ার একপর্যায়ে আঘাতে দেলোয়ার মারা যায়। পরে মৃতের ভাই কামাল ও রুবির ভাগিনা বাবুর সহায়তায় মরদেহটি ঘর থেকে বের করে জমিতে ফেলে দেয়া হয়।এদিকে, ঘটনার ২৪ ঘণ্টার মধ্যে একটি ক্লুহীন মৃত্যুর রহস্য বের করে আনায় পুলিশ পরিদর্শক আবুল কালামকে সাধুবাদ জানিয়েছেন সহকর্মী ও জনপ্রতিনিধি এবং স্থানীয়রা।সায়ীদ আলমগীর/এএম/আরআইপি</body>
</article>
