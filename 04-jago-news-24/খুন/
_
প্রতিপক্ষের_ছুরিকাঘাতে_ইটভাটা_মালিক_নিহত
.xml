<article>
  <headline>
প্রতিপক্ষের ছুরিকাঘাতে ইটভাটা মালিক নিহত
</headline>
  <url>https://www.jagonews24.com/country/news/411554</url>
  <published_at>
</published_at>
  <category>খুন</category>
  <body>মানিকগঞ্জে প্রতিপক্ষের ছুরিকাঘাতে হাশেম মোল্লা (৬০) নামে এক ইটভাটা মালিক নিহত হয়েছেন। শুক্রবার বেলা সাড়ে ১১টার দিকে সিংগাইর উপজেলার চান্দহুর ইউনিয়নের সোনাডাঙ্গা গ্রামে এ ঘটনা ঘটে।নিহত হাশেম মোল্লা ওই গ্রামের লালু মোল্লার ছেলে এবং স্থানীয় এসএমবি ব্রিকস ফিল্ডের মালিক।পুলিশ ও স্থানীয় সূত্র জানায়, সকালে হাশেম মোল্লার ইটভাটার উপর দিয়ে একই গ্রামের আনোয়ার শিকদার পাশের আরেকটি ইট ভাটায় ট্রাকে করে মাটি নেয়ার চেষ্টা করেন। এতে হাশেম মোল্লার লোকজন বাধা দেয়। এরই জের ধরে আনোয়ার শিকদার তার বাড়ির সামনের রাস্তা থেকে হাসেম মোল্লার ইটবোঝাই দুটি ট্রাক আটকে দেন।খবর পেয়ে হাশেম মোল্লা তার ভাই-ভাতিজাদের নিয়ে ঘটনাস্থলে যান। তর্কবিতর্কের একপর্যায়ে আনোয়ার শিকদারের লোকজন লাঠিসোটা নিয়ে তাদের ওপর হামলা চালায়। এ সময় হাশেম মোল্লাকে পেছন থেকে ছুরিকাঘাত করা হয়। তাকে দ্রুত সিংগাইর উপজেলা স্বাস্থ্য কমপ্লেক্সে নেয়া হলে চিকিৎসকরা মৃত ঘোষণা করেন।নিহত হাশেম মোল্লার ভাই আজাহার মোল্লা, ভাতিজা বাছের ও ফয়সাল গুরুতর আহত হয়েছেন। আজাহারকে ঢাকার পঙ্গু হাসপাতাল এবং দুই ভাতিজাকে উপজেলা স্বাস্থ্য কমপ্লেক্সে ভর্তি করা হয়েছে।ঘটনার সত্যতা নিশ্চিত করে সিংগাইর থানার ভারপ্রাপ্ত কর্মকর্তা (ওসি) খন্দকার ইমাম হোসেন জানান, মরদেহটি ময়নাতদন্তের জন্য মানিকগঞ্জ সদর হাসপাতাল মর্গে পাঠানো হয়েছে। এ ঘটনায় মামলার প্রস্তুতি চলছে।বি.এম খোরশেদ/আরএআর/আইআই</body>
</article>
