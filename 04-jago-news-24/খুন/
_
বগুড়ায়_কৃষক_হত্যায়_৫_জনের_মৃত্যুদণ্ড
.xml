<article>
  <headline>
বগুড়ায় কৃষক হত্যায় ৫ জনের মৃত্যুদণ্ড
</headline>
  <url>https://www.jagonews24.com/country/news/494568</url>
  <published_at>
</published_at>
  <category>খুন</category>
  <body>বগুড়ার গাবতলী উপজেলায় কৃষক ইয়াসিন আলী মোল্লা হত্যা মামলায় পাঁচজনকে মৃত্যুদণ্ডাদেশ এবং চারজনকে বিভিন্ন মেয়াদে কারাদণ্ড দিয়েছেন আদালত।বৃহস্পতিবার দুপুরে জেলা ও দায়রা জজ আদালতের বিচারক নরেশ চন্দ্র সরকার এ রায় ঘোষণা করেন। মামলার ১৯ আসামির মধ্যে ১০ জনকে বেকসুর খালাস দেয়া হয়েছে।মৃত্যুদণ্ডাদেশ প্রাপ্ত পাঁচজন হলেন ইসমাইল হোসেন, আবদুল মান্নান, সিরাজুল ইসলাম, জুলফিকুর আলী ওরফে টুটুল এবং আবদুর রহিম। মৃত্যুদণ্ডাদেশের পাশাপাশি তাদের ২০ হাজার টাকা করে জরিমানা করা হয়েছে।বিভিন্ন মেয়াদে কারাদণ্ড প্রাপ্তদের মধ্যে শাহজাহান আলী সাজু ও মোহাম্মদ শিপনকে ৭ বছরের সশ্রম কারাদণ্ড ও ১০ হাজার টাকা জরিমানা অনাদায়ে আরও ১ বছরের সশ্রম কারাদণ্ড দেয়া হয়েছে।এছাড়া মোহাম্মদ সোহাগকে ৩ বছরের সশ্রম কারাদণ্ড ও ৫ হাজার টাকা জরিমানা অনাদায়ে আরও ৬ মাসের সশ্রম কারাদণ্ড এবং মোহাম্মদ রওশন আলীকে ১ বছরের কারাদণ্ড ও ১০ হাজার টাকা জরিমানা অনাদায়ে ২ মাসের কারাদণ্ড দেয়া হয়েছে।আদালতের রাষ্ট্র পক্ষের আইনজীবী পাবলিক প্রসিকিউটর (পিপি) অ্যাডভোকেট আব্দুল মতিন বলেন, ২০০৬ সালের ৩ জুন গাবতলীর বাহাদুরপুর গ্রামের একটি সঞ্চয়ী সমিতির ৭০ হাজার টাকা ছিনতাই হয়। এ ঘটনায় ইয়াছিন বাদী হয়ে গাবতলী থানায় একটি মামলা করেন। ওই মামলায় দণ্ডপ্রাপ্তরা গ্রেফতার হয়ে কারাগারে যায় ও জামিনে বের হয়ে আসে। পরে ২০০৬ সালের ১৭ জুন ইয়াসিন আলীর বাড়িতে আসামিরা ধারালো অস্ত্র নিয়ে হামলা ও ভাঙচুর করে। বাধা দিতে গেলে হামলাকারীরা ইয়াছিনকে পিটিয়ে হত্যা করে। ওই দিনই ইয়াসিনের স্ত্রী আনোয়ারা বেগম বাদী হয়ে থানায় একটি হত্যা মামলা করেন। মামলাটি তদন্ত শেষে তদন্ত কর্মকর্তা (এসআই) সানোয়ার হোসেন আদালতে চার্জশিট দাখিল করেন। পরে দীর্ঘ শুনানি শেষে বৃহস্পতিবার দুপুরে এ রায় ঘোষণা করেন আদালত।এএম/এমকেএইচ</body>
</article>
