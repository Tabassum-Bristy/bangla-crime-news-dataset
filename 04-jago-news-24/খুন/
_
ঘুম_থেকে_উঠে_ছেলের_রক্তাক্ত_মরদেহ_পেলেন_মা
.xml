<article>
  <headline>
ঘুম থেকে উঠে ছেলের রক্তাক্ত মরদেহ পেলেন মা
</headline>
  <url>https://www.jagonews24.com/country/news/458187</url>
  <published_at>
</published_at>
  <category>খুন</category>
  <body>গাজীপুর মহানগরের পূবাইল থানার হারবাইদ এলাকায় ইমতিয়াজ উদ্দিন ইফতি (২০) নামে এক কলেজছাত্রকে কুপিয়ে হত্যা করেছে দুর্বৃত্তরা। শুক্রবার রাতে এ ঘটনা ঘটে।নিহত ইমতিয়াজ উদ্দিন ইফতি গাজীপুর মহানগরের পূবাইল থানার হারবাইদ এলাকার মৃত সামসু উদ্দিনের ছেলে। তিনি ঢাকার একটি পলিটেকনিক কলেজের ছাত্র।স্থানীয় কাউন্সিলর মো. আব্দুস সালাম জানান, শুক্রবার রাতে ইমতিয়াজ উদ্দিন তাদের নির্মাণাধীন বিল্ডিংয়ে মালপত্র পাহাড়া দিতে ওই বিল্ডিংয়ের একটি কক্ষে ঘুমিয়ে পড়েন। শনিবার সকালে ঘুম থেকে উঠে তার মা ওই বিল্ডিংয়ের দেয়ালে পানি দিতে যান। এ সময় তিনি ইমতিয়াজের রক্তাক্ত মরদেহ পড়ে থাকতে দেখেন। পরে তার চিৎকারে স্থানীয়রা এগিয়ে আসে এবং পুলিশে খবর দেয়। খবর পেয়ে সকালে পুলিশ মরদেহটি উদ্ধার করে।পূবাইল থানা পুলিশের উপ-পরিদর্শক (এসআই) দিদার আলম জানান, রাতের কোনো এক সময় দুর্বৃত্তরা ইমতিয়াজ উদ্দিনকে কুপিয়ে হত্যা করে পালিয়ে গেছে। নিহতের চোখের নিচে, নাক ও ঠোঁটের নিচে কোপের চিহ্ন রয়েছে। মরদেহটি উদ্ধার করে গাজীপুর শহীদ তাজউদ্দীন আহমদ মেডিকেল কলেজ হাসপাতাল মর্গে পাঠানো হয়েছে।আমিনুল ইসলাম/আরএআর/জেআইএম</body>
</article>
