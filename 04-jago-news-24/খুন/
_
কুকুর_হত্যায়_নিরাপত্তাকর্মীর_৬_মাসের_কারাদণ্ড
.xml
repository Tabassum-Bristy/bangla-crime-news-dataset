<article>
  <headline>
কুকুর হত্যায় নিরাপত্তাকর্মীর ৬ মাসের কারাদণ্ড
</headline>
  <url>https://www.jagonews24.com/law-courts/news/426541</url>
  <published_at>
</published_at>
  <category>খুন</category>
  <body>কুকুরের বাচ্চা ও দুটি মাকে পিটিয়ে হত্যার অভিযোগে রামপুরার বাগিচারটেক কল্যাণ সমিতির নিরাপত্তাকর্মী ছিদ্দিককে (৪৫) ৬ মাসের কারাদণ্ড দিয়েছেন আদালত। কারাদণ্ডের পাশাপাশি ২০০ টাকা জরিমানা অনাদায়ে আরও ৭ দিনের কারাদণ্ডের আদেশ দেন আদালত।বৃহস্পতিবার (১০ মে) ঢাকা মহানগর হাকিম আহসান হাবীব এ রায় ঘোষণা করেন। মামলার আসামি ছিদ্দিক ভোলা জেলার চরফ্যাশনের ওসমানগঞ্জের ৮ নম্বর ওয়ার্ডের মৃত দুলাল মিয়ার ছেলে।মামলার অভিযোগ থেকে জানা যায়, রামপুরা থানা এলাকার বাগিচারটেক কল্যাণ সমিতির নিরাপত্তাকর্মী ছিদ্দিক ২০১৭ সালের ২৫ অক্টোবর রাতে বাগিচারটেকের খালি প্লটে থাকা দুটি মা কুকুরকে লোহার রড দিয়ে পিটিয়ে আহত করেন। এছাড়া ১৪টি বাচ্চাকে বস্তায় ভরে মাটিচাপা দেন।এ ঘটনায় ১ নভেম্বর পিপল ফর এনিমেল ওয়েল ফেয়ার ফাউন্ডেশনের ফাউন্ডার চেয়ারম্যান রাকিবুল হক এমিল বাদী হয়ে রামপুরা থানায় একটি মামলা করেন। ১৯২০ সালের প্রাণীর প্রতি নিষ্ঠুরতা আইনের ৭ ধারায় মামলাটি করেন তিনি।৩০ নভেম্বর রামপুরা থানার উপ-পরিদর্শক নাছির উদ্দিন আদালতে ছিদ্দিকের নামে চার্জশিট দাখিল করেন। চলতি বছরের ১৯ এপ্রিল আসামির বিরুদ্ধে অভিযোগ গঠন করেন আদালত। মামলায় ১৫ জন সাক্ষীর মধ্যে বিভিন্ন সময়ে ৬ জন সাক্ষ্য দেন।জেএ/এমআরএম/জেআইএম</body>
</article>
