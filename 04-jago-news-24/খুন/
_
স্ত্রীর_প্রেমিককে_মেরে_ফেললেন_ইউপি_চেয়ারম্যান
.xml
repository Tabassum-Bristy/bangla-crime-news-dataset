<article>
  <headline>
স্ত্রীর প্রেমিককে মেরে ফেললেন ইউপি চেয়ারম্যান
</headline>
  <url>https://www.jagonews24.com/country/news/499207</url>
  <published_at>
</published_at>
  <category>খুন</category>
  <body>মাদারীপুরের রাজৈরে পূর্ব শত্রুতা ও পরকীয়া প্রেমের জের ধরে সোহেল হাওলাদার (৩২) নামে এক যুবককে কুপিয়ে হত্যার অভিযোগ উঠেছে বাজিতপুর ইউনিয়ন পরিষদের (ইউপি) চেয়ারম্যানের বিরুদ্ধে। বৃহস্পতিবার রাতে উপজেলার মজুমদার বাজার ব্রিজের কাছে ওই যুবককে হত্যা করা হয়।নিহত সোহেল হাওলাদার একই এলাকার আব্দুল খালেক হাওলাদারের ছেলে। ঘটনার পর থেকে বাজিতপুর ইউপি চেয়ারম্যান সিরাজুল ইসলাম হাওলাদার পলাতক রয়েছেন।পুলিশ ও স্থানীয় সূত্রে জানা গেছে, রাজৈর উপজেলার বাজিতপুর ইউপি চেয়ারম্যান সিরাজুল ইসলাম হাওলাদারের স্ত্রীর সঙ্গে দীর্ঘদিন ধরে সোহেলের পরকীয়া প্রেম চলে আসছিল। এ নিয়ে স্থানীয়ভাবে কয়েক দফা সালিশ বৈঠকও হয়েছে। তবুও তারা নিবৃত হয়নি। এর জের ধরেই গতকাল বৃহস্পতিবার সন্ধ্যায় চেয়ারম্যান সিরাজুল ইসলাম হাওলাদার তার লোকজন নিয়ে মজুমদার বাজারের ব্রিজের কাছে সোহেল হাওলাদারকে একা পেয়ে এলোপাতাড়ি কোপাতে থাকেন। এ সময় সোহেলের চিৎকারে আশেপাশের লোকজন এগিয়ে এলে চেয়ারম্যান তার লোকজন নিয়ে পালিয়ে যান। পরে মুমূর্ষু অবস্থায় সোহেলকে উদ্ধার করে রাজৈর উপজেলা হাসপাতালে এনে প্রাথমিক চিকিৎসা দেয়া হয়। তার অবস্থার অবনতি হলে তাকে ফরিদপুর মেডিকেল কলেজ হাসপাতালে স্থানান্তরের পরামর্শ দেন ডাক্তাররা। পরে ফরিদপুর নেয়ার পথে মারা যান সোহেল।এ ব্যাপারে রাজৈর থানা পুলিশের ভারপ্রাপ্ত কর্মকর্তা (ওসি) শাহজাহান মিয়া জানান, পরকীয়া প্রেমের সূত্র ধরেই এ হত্যাকাণ্ড ঘটেছে। মরদেহটি উদ্ধার করে ময়নাতদন্তের জন্য মর্গে পাঠানো হয়েছে।এ কে এম নাসিরুল হক/আরএআর/এমএস</body>
</article>
