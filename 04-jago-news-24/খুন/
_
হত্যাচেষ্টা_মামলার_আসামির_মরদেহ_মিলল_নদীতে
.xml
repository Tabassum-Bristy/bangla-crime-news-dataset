<article>
  <headline>
হত্যাচেষ্টা মামলার আসামির মরদেহ মিলল নদীতে
</headline>
  <url>https://www.jagonews24.com/country/news/332131</url>
  <published_at>
</published_at>
  <category>খুন</category>
  <body>বরিশালের হিজলা উপজেলায় মিজানুর রহমান নামে এক যুবককে গলাকেটে হত্যাচেষ্টা মামলার আসামি কলেজছাত্র ইমন মৃধার (২২) মরদেহ উদ্ধার করেছে পুলিশ।সোমবার সকালে মুলাদী উপজেলার লঞ্চঘাট সংলগ্ন নদী থেকে মরদেহটি উদ্ধার করা হয়। ইমন মুলাদীর চরকালেখান গ্রামের আজিজ মৃধার ছেলে এবং চরকালেখান আদর্শ কলেজের দ্বিতীয় বর্ষের ছাত্র।পুলিশের ধারণা, ধারাল অস্ত্র দিয়ে হত্যার পর ইমনের মরদেহ নদীতে ফেলে দেয়া হয়েছে। ইমন গত শনিবার থেকে নিখোঁজ ছিলেন।স্থানীয়রা জানিয়েছেন, গত শনিবার সন্ধ্যায় হিজলার চরপত্তনীভাঙা এলাকার মুলাদীর চরকালেখান গ্রামের রশিদ বয়াতির ছেলে মিজানুর রহমানকে জবাই করে হত্যার চেষ্টা চালান ইমন।এ সময় মিজানের চিৎকারে স্থানীয়রা ছুটে এসে মিজানকে উদ্ধার করে প্রথমে স্থানীয় স্বাস্থ্য কেন্দ্র ও পরে বরিশাল শের-ই-বাংলা মেডিকেল কলেজ হাসপাতালে ভর্তি করা হয়।পরবর্তীতে হিজলা থানা পুলিশ ঘটনাস্থল থেকে ইমনের মোটরসাইকেল উদ্ধার করে। তবে ওই সময় ইমনের সন্ধান পাওয়া যায়নি। স্থানীয়দের ধারণা ইমন ও মিজান একইসঙ্গে চলাফেরা করতেন। তারা দুজনই ইয়াবায় আসক্ত ছিলেন।হিজলা থানা পুলিশের ভারপ্রাপ্ত কর্মকর্তা (ওসি) এসএম মাকসুদুর রহমান জানান, ওই দিন মিজান ও ইমনের মধ্যে সংঘর্ষ হলে ইমন নদীতে পড়ে গেলেও বিষয়টি গোপন রাখেন মিজান। পাশাপাশি মিজানের পরিবার বাদী হয়ে ইমনের বিরুদ্ধে হত্যাচেষ্টা মামলা করেন। এমনকি দুই দিন ধরে ইমন নিখোঁজ থাকলেও তার পরিবারের পক্ষ থেকে কোনো জিডি করেনি। এসব কারণেই ইমন ছিল পুলিশের তালিকায় পলাতক আসামি। ইমনের মরদেহের জখম থাকায় নিশ্চিত হওয়া গেছে উভয়ের মধ্যে সংঘর্ষ হয়েছিল। এটিও একটি হত্যাকাণ্ড। তাই ইমনের পরিবার থেকে মামলা করলে আইনগত ব্যবস্থা নেয়া হবে বলেও জানান ওসি।সাইফ আমীন/এএম/আরআইপি</body>
</article>
