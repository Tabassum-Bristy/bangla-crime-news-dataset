<article>
  <headline>
বাড্ডায় ছুরিকাঘাতে প্রাণ গেল বিশ্ববিদ্যালয় ছাত্রের
</headline>
  <url>https://www.jagonews24.com/national/news/369793</url>
  <published_at>
 </published_at>
  <category>খুন</category>
  <body>রাজধানীর বাড্ডা থানা এলাকায় দুর্বৃত্তদের ছুরিকাঘাতে নাসিম আহমেদ এমাজউদ্দীন (২৪) নামে এক তরুণের মৃত্যু হয়েছে। সোমবার সকাল ৯টার দিকে নিজ বাড়ির নিচে এ ঘটনা ঘটে। স্থানীয়রা জানিয়েছেন ক্রিকেট খেলা নিয়ে বিরোধের জেরে তাকে হত্যা করা হয়। নিহত তরুণ মানারত ইন্টারন্যাশনাল ইউনিভার্সিটির ছাত্র ছিলেন।বাড্ডা থানার ভারপ্রাপ্ত কর্মকর্তা কাজী ওয়াজেদ আলী এ হত্যাকাণ্ডের বিষয়টি নিশ্চিত করেছেন। জাগো নিউজকে তিনি বলেন, ‘মধ্যবাড্ডার পোস্ট অফিস গলির ৪ নম্বর বাড়ির নিচে নাসিম নামে এক বিশ্ববিদ্যালয় শিক্ষার্থী খুন হয়েছেন। সে বেসরকারি মানারত ইন্টারন্যাশনাল ইউনিভার্সিটির বিবিএ তৃতীয় বর্ষের ছাত্র। বাবার নাম আলী আহমেদ সাইফ উদ্দীন। মাত্র নয় মাস আগে বিয়ে করেছিলেন তিনি। এ ঘটনায় জড়িতদের গ্রেফতারে পুলিশ অভিযান শুরু করেছে।ঢাকা মেট্রোপলিটন পুলিশের (ডিএমপি) বাড্ডা জোনের সহকারি কমিশনার (এসি) আশরাফ আলী জানান, প্রাথমিকভাবে জানতে পেরেছি ক্রিকেট খেলায় বাজি ধরাকে কেন্দ্র করে বিরোধের জের ধরে ২/৩ জন দুর্বৃত্ত তাকে ছুরিকাঘাত করে পালিয়ে যায়। পরে আশপাশের লোকজন তাকে গুরুতর অবস্থায় উদ্ধার করে ঢাকা মেডিকেল কলেজ হাসপাতালে নিয়ে গেলে সেখানেই তার মৃত্যু হয়। খুনিদের গ্রেফতার করতে পারলে ঘটনার প্রকৃত কারণ জানা যাবে।জেইউ/এমএমজেড/এমএস</body>
</article>
