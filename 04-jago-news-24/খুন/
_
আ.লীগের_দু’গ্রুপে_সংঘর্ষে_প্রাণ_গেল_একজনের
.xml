<article>
  <headline>
আ.লীগের দু’গ্রুপে সংঘর্ষে প্রাণ গেল একজনের
</headline>
  <url>https://www.jagonews24.com/country/news/523761</url>
  <published_at>
</published_at>
  <category>খুন</category>
  <body>জয়পুরহাটের কালাই উপজেলার কুসুমসারা এলাকায় আওয়ামী লীগের বিবাদমান দুই গ্রুপের সংঘর্ষে সামছুদ্দিন আহম্মেদ (৫০) নামে এক ব্যক্তি নিহত হয়েছেন। আহত হয়েছেন কমপক্ষে ৯ জন। কুসুমসারা সরকারি প্রাথমিক বিদ্যালয় মাঠে বেড়া দেয়াকে কেন্দ্র করে শুক্রবার রাতে এ সংঘর্ষ হয়। এ ঘটনায় কালাই থানায় মামলার পর শামিম নামে এজাহারভুক্ত এক আসামিকে গ্রেফতার করেছে পুলিশ।সংঘর্ষে গুরুতর আহতদের জয়পুরহাট জেলা আধুনিক হাসপাতালে ভর্তি করা হয়। তাদের মধ্যে কালাই উপজেলার কুসুমসারা গ্রামের মছির উদ্দিনের ছেলে সামছুদ্দিন আহম্মেদকে (৫০) উন্নত চিকিৎসার জন্য বগুড়া শহীদ জিয়াউর রহমান মেডিকেল কলেজ স্থানান্তর করা হয়। সেখানে চিকিৎসাধীন অবস্থায় সকাল সাড়ে ১০টার দিকে তার মৃত্যু হয়।হাসপাতালে ভর্তি অন্যারা হলেন- একই এলাকার তছির উদ্দিনের ছেলে আব্দুর রশিদ (৫০), করিম হোসেনের ছেলে নাছির হোসেন (৩০), আব্দুর রশিদের ছেলে রাসুল। এছাড়া আরও কয়েক জন বিভিন্ন সরকারি-বেসরকারি চিকিৎসা কেন্দ্র থেকে প্রাথমিক চিকিৎসা নিয়েছেন। কালাই থানার ভারপ্রাপ্ত পুলিশ কর্মকর্তা (ওসি) আব্দুল লতিফ খান জানান, জেলা আওয়ামী লীগের সাংগঠনিক সম্পাদক ও কালাই উপজেলা পরিষদ চেয়ারম্যান মিনফুজুর রহমান মিলনের সমর্থকরা কুসুমসারা সরকারি প্রাথমিক বিদ্যালয় মাঠ ঘেরার জন্য বেড়া দিচ্ছিল। এ সময় আওয়ামী লীগ নেতা ও মাত্রাই ইউনিয়নের চেয়ারম্যান শওকত হাবিব তালুকদার লজিকের সমর্থকরা বাধা দিলে দু’পক্ষের মধ্যে সংঘর্ষ হয়। এতে আহত হয়েছেন কমপক্ষে ১০ জন। গুরুতর আহতদের জয়পুরহাট আধুনিক জেলা হাসপাতালে ভর্তি করা হয়েছে।তিনি আরও বলেন, তাদের মধ্যে একজনের অবস্থার অবনতি হলে বগুড়া শহীদ জিয়াউর রহমান মেডিকেল কলেজ হাসপাতালে পাঠানো হয়। সেখানে চিকিৎসাধীন অবস্থায় লজিকের সমর্থক একজনের মৃত্যু হয়। বর্তমানে ওই এলাকায় থমথমে অবস্থা বিরাজ করলেও পরিস্থিতি স্বাভাবিক রয়েছে। রাশেদুজ্জামান/আরএআর//এমএমজেড/জেআইএম/এমকেএইচ</body>
</article>
