<article>
  <headline>
ডাকাতদের চিনে ফেলায় স্কুলছাত্রীকে হত্যা
</headline>
  <url>https://www.jagonews24.com/country/news/428645</url>
  <published_at>
</published_at>
  <category>খুন</category>
  <body>চাঁপাইনবাবগঞ্জের শিবগঞ্জ উপজেলার শিরোটোলা এলাকায় শ্যামলী খাতুন (১৬) নামে নবম শ্রেণির এক ছাত্রীকে শ্বাসরোধে করে হত্যা করেছে দুর্বৃত্তরা।নিহত শ্যামলী খাতুন ওই এলাকার দুবাই প্রবাসী কবির হোসেনের মেয়ে ও পারঘোড়াপাখিয়া বালিকা উচ্চ বিদ্যালয়ের ছাত্রী।পুলিশ ও স্থানীয়রা জানান, রোববার গভীর রাতে একদল সন্ত্রাসী কবির হোসেনের বাড়িতে প্রবেশ করে তার স্ত্রী আলিয়ারা বেগম, মেয়ে চম্পা খাতুন ও শ্যামলী খাতুনের ঘরে ঢুকেই আলিয়ারা বেগম ও চম্পার মুখে রুমাল দিয়ে অজ্ঞান করে। এরপর তাদের গলায় থাকা তিনটি চেইন ও দুটি দামি মোবাইল ফোন নিয়ে যায়। যাওয়ার সময় শ্যামলী খাতুন সন্ত্রাসীদের চিনে ফেলায় সন্ত্রাসীরা শ্যামলীকে জোর করে পাশের রুমে নিয়ে বালিশ চাপা দিয়ে শ্বাসরুদ্ধ করে হত্যা করে বাড়ির প্রধান ফটকে শিকল আটকিয়ে পালিয়ে যায়।পরে রাত সাড়ে ৩টার দিকে প্রতিবেশীরা সাহরি খাওয়ার জন্য ডাকতে গেলে বাইরে শিকল দেখে সন্দেহ হলে তারা চিৎকার করতে থাকেন। তাদের চিৎকারে এলাকাবাসী ছুটে আসে এবং ঘরে প্রবেশ করে আলিয়ারা ও চম্পাকে অচেতন অবস্থায় বিছানায় পড়ে থাকতে দেখেন। পরে পাশের রুমে শ্যামলীকে বিছানায় গলায় ওড়না পেঁচিয়ে পড়ে থাকতে দেখে থানা পুলিশে খবর দেন তারা।শিবগঞ্জ থানার এসআই ইকবাল সোমবার সকালে ঘটনাস্থলে গিয়ে ছাত্রীর মরদেহ উদ্ধার করে ময়নাতদন্তের জন্য চাঁপাইনবাবগঞ্জ সদর আধুনিক হাসপাতাল মর্গে পাঠান। এ ঘটনায় নিহতের মা আলিয়ারা বেগম শিবগঞ্জ থানায় মামলার প্রস্তুতি নিয়েছেন বলে জানিয়েছে পুলিশ।এফএ/পিআর</body>
</article>
