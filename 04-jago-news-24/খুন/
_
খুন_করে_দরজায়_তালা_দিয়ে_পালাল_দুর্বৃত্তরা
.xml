<article>
  <headline>
খুন করে দরজায় তালা দিয়ে পালাল দুর্বৃত্তরা
</headline>
  <url>https://www.jagonews24.com/national/news/476670</url>
  <published_at>
</published_at>
  <category>খুন</category>
  <body>রাজধানীর যাত্রাবাড়ীতে এক ভ্যানচালককে হত্যা করে দরজায় বাইরে থেকে তালা দিয়ে পালিয়েছে দুর্বৃত্তরা। হত্যাকারীদের শনাক্তের চেষ্টা করছে পুলিশ।মঙ্গলবার (২২ জানুয়ারি) রাতে যাত্রাবাড়ীর বিবিরবাগিচার ১ নম্বর গেটের ১/১/বি নম্বর বাড়ির তৃতীয় তলার ফ্ল্যাটে এই ঘটনা ঘটে। রাতেই নিহতের ছেলে বাসায় ফিরে তালা খুলে খাটের নিচে তার বাবার মরদেহ দেখতে পান।নিহত ভ্যানচালকের নাম ইসমাইল ফরাজী। তার বয়স আনুমানিক ৫৫ বছর।যাত্রাবাড়ী থানার ভারপ্রাপ্ত কর্মকর্তা (ওসি) কাজী ওয়াজেদ আলী জাগো নিউজকে ঘটনার সত্যতা নিশ্চিত করেছেন। তিনি জানান, পরিবারের কাছ থেকে সংবাদ পেয়ে পুলিশ মরদেহটি উদ্ধার করে। নিহত ফরাজীর চোখে জখম ও মাথায় আঘাতের চিহ্ন রয়েছে। গলায় গামছা পেঁচিয়ে শ্বাসরোধ করে হত্যা করা হয়েছে। খুনিদের শনাক্তের চেষ্টা চলছে।ঘটনার বর্ণনা দিয়ে তিনি বলেন, ‘নিহতের ছেলে নাজিম গুলশানে একটি বেসরকারি প্রতিষ্ঠানে কাজ করেন। মঙ্গলবার রাতে কাজ থেকে বাসায় ফিরে দেখেন দরজায় তালা ঝুলছে। তিনি দরজা খুলে ভেতরে ঢুকে বেডরুমের খাটের নিচে তার বাবার মরদেহ পড়ে থাকতে দেখেন।’ এআর/এসআর/এমকেএইচ</body>
</article>
