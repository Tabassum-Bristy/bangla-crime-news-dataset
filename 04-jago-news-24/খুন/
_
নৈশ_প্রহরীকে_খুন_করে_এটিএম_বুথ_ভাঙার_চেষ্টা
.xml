<article>
  <headline>
নৈশ প্রহরীকে খুন করে এটিএম বুথ ভাঙার চেষ্টা
</headline>
  <url>https://www.jagonews24.com/country/news/444919</url>
  <published_at>
</published_at>
  <category>খুন</category>
  <body>জয়পুরহাট শহরের বাটার মোড় এলাকায় নৈশ প্রহরী শফিকুল ইসলামকে (৩২) খুন করে মিউচুয়াল ট্রাস্ট ব্যাংকের এটিএম বুথ ভেঙে টাকা চুরির চেষ্টা করেছে দুর্বৃত্তরা। শুক্রবার বিকেলে এটিএম বুথের ওপর তলা হাবিব ম্যানশনের একটি টয়লেট থেকে শফিকুলের মরদেহ উদ্ধার করে পুলিশ।নিহত শফিকুল ইসলাম নওগাঁর বদলগাছী উপজেলার বামনপাড়া গ্রামের মোতালেব হোসেনের ছেলে।জয়পুরহাটের পুলিশ সুপার রশিদুল হাসান বলেন, শুক্রবার সকালে মিউচুয়াল ট্রাস্ট ব্যাংকের এটিএম বুথের শার্টার ভাঙা দেখে বুথে চুরি হয়েছে বলে স্থানীয়রা পুলিশে খবর দেয়। পুলিশ গিয়ে বুথের ভেতরে লকার ভাঙা অবস্থায় দেখতে পায়। প্রাথমিকভাবে ধারণা করা হচ্ছে- দুর্বৃত্তরা লকার ভেঙে বুথের টাকা চুরির চেষ্টা করেছিল। তবে বুথ থেকে কোনো টাকা চুরি হয়নি।তিনি জানান, ঘটনার পর থেকে শফিকুল ইসলাম নামে দায়িত্বরত নৈশ প্রহরী নিখোঁজ ছিলেন। কিন্তু অনেক খোঁজাখুঁজির পর হাবিব ম্যানশন ভবনের একটি টয়লেট থেকে বিকেলে তার গলাকাটা মরদেহ উদ্ধার করে পুলিশ। মরদেহটি ময়নাতদন্তের জন্য জয়পুরহাট জেলা আধুনিক হাসপাতালে পাঠানো হয়েছে। নৈশ প্রহরীকে হত্যা করে বুথের টাকা চুরির চেষ্টা হয়েছে বলে প্রাথমিকভাবে ধারণা করা হচ্ছে।রাশেদুজ্জামান/আরএআর/পিআর</body>
</article>
