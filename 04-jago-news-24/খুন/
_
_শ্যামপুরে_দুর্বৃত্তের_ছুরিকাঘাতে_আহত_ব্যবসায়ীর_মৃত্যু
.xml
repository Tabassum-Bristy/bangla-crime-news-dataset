<article>
  <headline>
 শ্যামপুরে দুর্বৃত্তের ছুরিকাঘাতে আহত ব্যবসায়ীর মৃত্যু
</headline>
  <url>https://www.jagonews24.com/national/news/457314</url>
  <published_at>
</published_at>
  <category>খুন</category>
  <body>রাজধানীর শ্যামপুরে দুর্বৃত্তের ছুরিকাঘাতে আহত ব্যবসায়ী আব্দুর রাজ্জাক (৫০) চিকিৎসাধীন অবস্থায় মারা গেছেন। রোববার দিনগত ১টার দিকে ঢাকা মেডিকেল কলেজ (ঢামেক) হাসপাতালে চিকিৎসাধনী অবস্থায় তার মৃত্যু হয়।এর আগে রোববার বিকেলে শ্যামপুর আইজিগেট ব্যাংক কলোনি বাজারে ছুরিকাঘাতে আহত হন তিনিসহ আরেক ব্যবসায়ী রফিকুর রহমান রানা (৫০)। গুরুতর আহত অবস্থায় সন্ধ্যায় তাদেরকে উদ্ধার করে ঢাকা মেডিকেল কলেজ হাসপাতালে ভর্তি করানো হয়।নিহত আব্দুর রাজ্জাকের গ্রামের বাড়ি মুন্সিগঞ্জ শ্রীনগর উপজেলার বাগড়া গ্রামে। তিনি পরিবার নিয়ে আইজি গেট কলোনিতে থাকতেন। তার একটি হার্ডবোর্ডের দোকান রয়েছে।আর আহত রানা কসমেটিক ব্যবসায়ী। ব্যাংক কলোনি বাজারে ‘অনন্যা গিফট অ্যান্ড কসমেটিক’ নামের একটি কসমেটিকের দোকান রয়েছে তার।শ্যামপুর থানার ওসি মিজানুর রহমান জানান, চিকিৎসাধীন অবস্থায় গতরাত ১টার দিকে হাসপাতালে মৃত্যু হয় রাজ্জাকের। এই ঘটনায় নিহতের স্ত্রী বাদী হয়ে একটি হত্যা মামলা দায়ের করেছেন। এই ঘটনায় কালু নামের এক আসামিকে গ্রেফতার করা হয়েছে। বাকিদের ধরার অভিযান চলছে।নিহতের পরিবারের অভিযোগ, একই এলাকার মোতালেব, সোহেল, কামরুল, মানিক, কালু ও ইজাসহ বেশ কয়েকজন, আব্দুর রাজ্জাকে ছুরিকাঘাত করে, পরে হাসপাতালে তার মৃত্যু হয়।জেইউ/এমবিআর/জেআইএম</body>
</article>
