<article>
  <headline>
পুত্রবধূর সঙ্গে ঝগড়া, বাবাকে কুপিয়ে হত্যা করল ছেলে
</headline>
  <url>https://www.jagonews24.com/country/news/454026</url>
  <published_at>
</published_at>
  <category>খুন</category>
  <body>নাটোরের গুরুদাসপুর উপজেলায় পুত্রবধূর সঙ্গে ঝগড়া করার অভিযোগে নিজের বাবাকে কুপিয়ে হত্যা করল ছেলে। শনিবার সকালে এ ঘটনা ঘটে।নিহত শামসুল হক গুরুদাসপুর উপজেলার খামার নাচকৈড় এলাকার বাসিন্দা ছিলেন। তার ছেলে রুবেলও একই এলাকার বাসিন্দা এবং বাবার বাড়িতেই থাকতেন।পুলিশ ও এলাকাবাসী জানায়, পারিবারিক কলহের জেরে ছেলে রুবেলের স্ত্রী রুপার সঙ্গে বাবা শামসুল হকের ঝগড়া শুরু হয়। এ সময় উত্তেজিত হয়ে ধারালো অস্ত্র দিয়ে বাবাকে কুপিয়ে জখম করে রুবেল।রক্তাক্ত অবস্থায় তাকে দুপুরে গুরুদাসপুর উপজেলা স্বাস্থ্য কমপ্লেক্সে ভর্তি হয়। সেখানে অতিরিক্ত রক্তক্ষরণ হলে তাকে উন্নত চিকিৎসার জন্য রাজশমাহী মেডিকেল কলেজ হাসপাতালে নিয়ে যাওয়ার পথে মারা যান। ঘটনার পর থেকে ছেলে রুবেল ও তার স্ত্রী রুপা পলাতক রয়েছে।বিষয়টি নিশ্চিত করে গুরুদাসপুর থানা পুলিশের ভারপ্রাপ্ত কর্মকর্তা (ওসি) সেলিম রেজা বলেন, পারিবারিক কলহের জেরে এ হত্যাকাণ্ড ঘটেছে। এখনো কেউ মামলা করেনি। তবে অভিযুক্তদের আটকের চেষ্টা চলছে।রেজাউল করিম রেজা/এএম/আরআইপি</body>
</article>
