<article>
  <headline>
পাবনায় চরমপন্থী সদস্যকে শ্বাসরোধে হত্যা
</headline>
  <url>https://www.jagonews24.com/country/news/438826</url>
  <published_at>
</published_at>
  <category>খুন</category>
  <body>পাবনার সাঁথিয়া উপজেলায় আ. মমিন (২৬) নামের চরমপন্থী দলের এক সদস্যকে শ্বাসরোধে হত্যা করেছে সন্ত্রাসীরা।মঙ্গলবার বিকেলে সাঁথিয়া উপজেলার ভুলবাড়িয়া ইউনিয়নের মাছিয়াঘাটা বিল থেকে গলায় গামছা পেঁচানো তার মরদেহ উদ্ধার করে পুলিশ। নিহত মমিন উপজেলার বিলসলঙ্গী গ্রামের মৃত জানে আলম জানুর ছেলে।পারিবারিক সূত্রের বরাত দিয়ে আতাইকুলা থানা পুলিশের ওসি মাসুদ রানা জানান, আ. মমিন তার চাচাতো ভাইকে সঙ্গে নিয়ে সোমবার সন্ধ্যায় মাছিয়াঘাটা বিল এলাকায় নিজ জমি দেখতে যান।এ সময় একদল সন্ত্রাসী মমিনকে ধরে নিয়ে যায়। পরে চাচাতো ভাই কৌশলে পালিয়ে বাড়ি এসে ঘটনাটি পরিবারের লোকজনকে জানালে তারা মমিনকে খোঁজাখুঁজি করতে থাকে। সারারাত খোঁজাখঁজি করে তাকে না পেয়ে পরিবারের পক্ষ থেকে মঙ্গলবার সকালে বিষয়টি আতাইকুলা থানা পুলিশকে জানানো হয়।আতাইকুলা এবং ফরিদপুর থানা পুলিশ বিভিন্ন স্থানে খোঁজাখুঁজির একপর্যায়ে বিকেল সাড়ে ৪টার দিকে মাছিয়াঘাটা বিলের পানির মধ্যে মমিনের মরদেহ দেখতে পায়। পরে তার মরদেহ উদ্ধার করে পুলিশ। উদ্ধারের সময় মরদেহের দুই হাত পেছনে বাঁধা ও গলায় গামছা পেঁচানো ছিল। পুলিশের ধারণা, সন্ত্রাসীরা তাকে রাতেই শ্বাসরোধে হত্যার পর মরদেহ বিলের পানিতে ফেলে রেখে যায়।ওসি মাসুদ রানা বলেন, নিহত মমিনের বাবা জানে আলম জানু চরমপন্থী দলের সদস্য ছিলেন এবং তাকেও সন্ত্রাসীরা খুন করেছিল। মমিনও চরমপন্থী দলের সক্রিয় সদস্য। তিনি দীর্ঘদিন ধরে পলাতক থেকে সম্প্রতি বাড়িতে আসেন।পাবনার অতিরিক্ত পুলিশ সুপার গৌতম কুমার বিশ্বাস বলেন, তাৎক্ষণিকভাবে হত্যার মোটিভ উদ্ধার করা সম্ভব হয়নি। তবে ধারণা করা হচ্ছে, প্রতিপক্ষের সন্ত্রাসীরা এ ঘটনা ঘটাতে পারে। হত্যাকারীদের গ্রেফতারে পুলিশ তৎপরতা চালাচ্ছে।একে জামান/এএম/এমএস</body>
</article>
