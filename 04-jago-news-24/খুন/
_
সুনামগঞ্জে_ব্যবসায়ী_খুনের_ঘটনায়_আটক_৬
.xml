<article>
  <headline>
সুনামগঞ্জে ব্যবসায়ী খুনের ঘটনায় আটক ৬
</headline>
  <url>https://www.jagonews24.com/country/news/494668</url>
  <published_at>
</published_at>
  <category>খুন</category>
  <body>চাঁদা দিতে রাজি না হওয়ায় সুনামগঞ্জ সদর উপজেলার বালু ব্যবসায়ী মিজানুর রহমান মিজান হত্যার ঘটনায় ৬ জনকে আটক করা হয়েছে। বৃহস্পতিবার (১৮ এপ্রিল) বিশ্বম্ভরপুর ও সদর উপজেলার বিভিন্ন এলাকায় অভিযান চালিয়ে তাদের আটক করে পুলিশ।আটকরা হলেন- আব্দুল মালেক (৬৫), আব্দুল হাই (৫৮), মো. সাত্তার হোসেন (৩৭), কামাল (৫৫), সাইফুল ইসলাম (৩২) ও আবুল কালম (৬০)।গতকাল সকাল ৯টার দিকে সদর উপজেলার সুরমা ইউনিয়নের সদরগড় এলাকায় এ হত্যাকাণ্ডের ঘটনা ঘটে। নিহত মিজানুর রহমান সুরমা ইউনিয়নের ইব্রাহিমপুর গ্রামের আবদুর রহিমের ছেলে।পুলিশ জানায়, গতকাল সকালে ধোপাজান-চলতি নদীর পূর্ব সদরগড় এলাকায় বালুর ড্যাম্প থেকে বিক্রীত বালু বাল্কহেডে তুলে দিচ্ছিলেন মিজানুর। এ সময় কয়েকজন যুবক এসে তার কাছে চাঁদা দাবি করে। তিনি চাঁদা দিতে অস্বীকৃতি জানালে তর্কে জড়িয়ে পড়ে দুর্বৃত্তরা। পরে তারা চাপাতি ও রামদা দিয়ে মিজানুরকে কুপিয়ে নদীর পাড়ে ফেলে পালিয়ে যায়। খবর পেয়ে মিজানুরের মরদেহ উদ্ধার করে সদর হাতপাতাল মর্গে পাঠায় পুলিশ।সুনামগঞ্জ সদর মডেল থানার ভারপ্রাপ্ত কর্মকর্তা (ওসি) মোহাম্মদ শহীদুল্লাহ বলেন, ধোপাজান-চলতি নদীর টোল ট্যাক্স আদায়কারী নইন্দা ও মালেক গ্রুপের লোকেরা মিজানুরকে হত্যা করেছে বলে প্রাথমিকভাবে ধারণা করা হচ্ছে। এ ঘটনায় গতকাল দিনব্যাপী অভিযান চালিয়ে ৬ জনকে আটক করা হয়েছে। বাকিদের আটকে অভিযান অব্যাহত রয়েছে। হত্যার ঘটনায় মামলার প্রস্তুতি চলছে।মোসাইদ রাহাত/এমএসএইচ/এমএস</body>
</article>
