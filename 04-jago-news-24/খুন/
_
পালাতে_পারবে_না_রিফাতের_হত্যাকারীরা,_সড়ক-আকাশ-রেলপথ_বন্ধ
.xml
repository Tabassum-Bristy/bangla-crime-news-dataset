<article>
  <headline>
পালাতে পারবে না রিফাতের হত্যাকারীরা, সড়ক-আকাশ-রেলপথ বন্ধ
</headline>
  <url>https://www.jagonews24.com/country/news/510367</url>
  <published_at>
</published_at>
  <category>খুন</category>
  <body>পুলিশের মহাপরিদর্শক (আইজিপি) মোহাম্মদ জাবেদ পাটোয়ারী বলেছেন, রিফাতের হত্যাকারীদের পালানোর কোনো সুযোগ নেই। হত্যাকারীরা যাতে কোনোভাবে দেশ ছেড়ে পালিয়ে যেতে না পারে সেজন্য সব ব্যবস্থা গ্রহণ করা হয়েছে। তারা কোনোভাবেই দেশ ছেড়ে পালিয়ে যেতে পারবে না।দুইদিনের সফরে রংপুরে এসে রোববার বিকেল ৪টায় রংপুর জেলা পুলিশ সুপার কার্যালয়ের নবনির্মিত ভবনের উদ্বোধন শেষে সাংবাদিকদের এসব কথা বলেন তিনি।আইজিপি জাবেদ পাটোয়ারী বলেন, রিফাত হত্যার সঙ্গে জড়িত কয়েকজনকে গ্রেফতার করা হয়েছে। এ ঘটনায় জড়িত অন্যদের গ্রেফতারে সীমান্তসহ সড়ক, আকাশ ও রেলপথ বন্ধ করে দেয়া হয়েছে। কঠোর নিরাপত্তা বলয় তৈরি করা হয়েছে। শিগগিরই তাদের গ্রেফতার করে আইনের আওতায় আনা হবে।আইজিপি বলেন, বরগুনার রিফাত হত্যা মামলায় এফআইআরের বাইরে কেউ জড়িত আছে কি-না তা সিসি টিভির ফুটেজ দেখে শনাক্তের চেষ্টা চলছে। এ ঘটনায় যারাই জড়িত থাকুক তাদের সবাইকে গ্রেফতার করা হবে।সাংবাদিকদের এক প্রশ্নের জবাবে তিনি বলেন, বাংলাদেশের কোনো মেট্রোতেই জনবল ও গাড়ি সংকট থাকবে না। প্রধানমন্ত্রী শেখ হাসিনার সঙ্গে আলোচনা করে এসব সমস্যার দ্রুত সমাধান করা হবে।এ সময় রংপুর রেঞ্জের ডিআইজি দেবদাস ভট্টাচার্য, মেট্রোপলিটন পুলিশ কমিশনার আব্দুল আলীম মাহমুদ, পুলিশ সুপার মিজানুর রহমানসহ পুলিশের ঊর্ধ্বতন কর্মকর্তারা উপস্থিত ছিলেন।এর আগে দুপুর ১২টায় রংপুর রেঞ্জের ওয়েব সাইটের উদ্বোধন করেন আইজিপি। পরে তিনি পুলিশ লাইন স্কুল অডিটোরিয়ামে রংপুর রেঞ্জের পুলিশ কর্মকর্তাদের সঙ্গে আইন-শৃঙ্খলা বিষয়ক সভায় যোগ দিয়ে প্রধান অতিথির বক্তব্য রাখেন।বিকেল ৪টায় নবনির্মিত পুলিশ সুপারের অফিস উদ্বোধন শেষে কমিউনিটি পুলিশিংয়ের মাদক, জঙ্গি ও সন্ত্রাসবিরোধী র্যালিতে নেতৃত্ব দেন আইজিপি। পরে টাউন হল মাঠে মাদক, জঙ্গি ও সন্ত্রাসবিরোধী কমিউনিটি পুলিশিংয়ের আলোচনা সভায় প্রধান অতিথির বক্তব্য রাখেন আইজিপি জাবেদ পাটোয়ারী।প্রসঙ্গত, গত বুধবার সকাল সাড়ে ১০টার দিকে স্ত্রী আয়েশাকে বরগুনা সরকারি কলেজে নিয়ে যান রিফাত। কলেজ থেকে ফেরার পথে মূল ফটকে নয়ন, রিফাত ফরাজীসহ আরও দুই যুবক রিফাত শরীফের ওপর হামলা চালায়। এ সময় ধারালো অস্ত্র দিয়ে রিফাত শরীফকে এলোপাতাড়ি কোপাতে থাকে তারা। রিফাত শরীফের স্ত্রী আয়েশা দুর্বৃত্তদের নিবৃত্ত করার চেষ্টা করেন। কিন্তু কিছুতেই হামলাকারীদের থামানো যায়নি। তারা রিফাত শরীফকে উপর্যুপরি কুপিয়ে রক্তাক্ত করে চলে যায়। পরে স্থানীয় লোকজন রিফাত শরীফকে গুরুতর আহত অবস্থায় উদ্ধার করে বরগুনা জেনারেল হাসপাতালে নিয়ে যায়। এরপর বরিশাল শের-ই-বাংলা মেডিকেল কলেজ হাসপাতালে নেয়া হলে রিফাত শরীফের মৃত্যু হয়।জিতু কবীর/এএম/এমএস</body>
</article>
