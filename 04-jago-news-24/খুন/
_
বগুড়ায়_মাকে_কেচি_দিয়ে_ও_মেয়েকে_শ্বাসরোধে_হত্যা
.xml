<article>
  <headline>
বগুড়ায় মাকে কেচি দিয়ে ও মেয়েকে শ্বাসরোধে হত্যা
</headline>
  <url>https://www.jagonews24.com/country/news/446903</url>
  <published_at>
</published_at>
  <category>খুন</category>
  <body>বগুড়া শহরের বড়গোলা টিনপট্টি এলাকার একটি বাসা থেকে মা-মেয়ের লাশ উদ্ধার করেছে পুলিশ। মঙ্গলবার সকাল ৯টার দিকে পুলিশ লাশ উদ্ধার করে ময়নাতদন্তের জন্য বগুড়া শহিদ জিয়াউর রহমান মেডিকেল কলেজ হাসপাতাল মর্গে পাঠিয়েছে।নিহতরা হলেন, ওই এলাকার সৌদি প্রবাসী ইউসুফ শেখের স্ত্রী রুবি (২৪) এবং তাদের কন্যা সন্তান সুমাইয়া (৬)। খবর পেয়ে পুলিশ সুপার আশরাফ আলী ভুঞাসহ ঊর্ধ্বতন পুলিশ কর্মকর্তারা ঘটনাস্থল পরিদর্শন করেছেন।নিহত রুবির জা রেহেনা জানান, প্রতিদিনের ন্যায় সোমবার রাত ১১টার দিকে তারা খাবার শেষে ঘুমিয়ে পড়ে। ভোরে ফজরের নামাজেরর সময় তার শাশুড়ি জুলেখা বেগম রুবির ঘরের দরজা খোলা দেখতে পায়। এসময় খাটের উপর মা-মেয়ের লাশ দেখে তিনি চিৎকার করেন। পরে খবর পেয়ে পুলিশ লাশ উদ্ধার করে।বগুড়ার অতিরিক্ত পুলিশ সুপার সনাতন চক্রবর্তী জানান, সকালে পুলিশ খবর পেয়ে মা ও মেয়ের লাশ উদ্ধার করে শহীদ জিয়াউর রহমান মেডিকেল কলেজ হাসপাতালে পাঠানো হয়েছে।নিহত রুবির বুকে কাপড় কাটা কেচি দিয়ে আঘাত করা হয়েছে এবং শিশু কন্যাকে শ্বাসরোধে হত্যা করা হয়েছে বলে তিনি জানান। তবে কি কারণে এই হত্যাকাণ্ড, এ সম্পর্কে কিছু জানা যায়নি। হত্যাকাণ্ডে জড়িতদের গ্রেফতারে পুলিশ মাঠে নেমেছে বলে তিনি জানান।লিমন বাশার/এমএএস/পিআর</body>
</article>
