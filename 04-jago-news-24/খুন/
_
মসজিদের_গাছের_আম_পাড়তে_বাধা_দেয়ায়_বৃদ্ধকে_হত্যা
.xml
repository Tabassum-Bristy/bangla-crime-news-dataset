<article>
  <headline>
মসজিদের গাছের আম পাড়তে বাধা দেয়ায় বৃদ্ধকে হত্যা
</headline>
  <url>https://www.jagonews24.com/country/news/503689</url>
  <published_at>
</published_at>
  <category>খুন</category>
  <body>মৌলভীবাজারের কুলাউড়া উপজেলায় মসজিদের গাছের আম পাড়া নিয়ে প্রতিপক্ষের হামলায় মন্তর মিয়া (৭০) নামে এক বৃদ্ধ নিহত হয়েছেন। বুধবার ইফতারের আগে উপজেলার জয়চন্ডী ইউনিয়নের গাজীপুর মাস্টারের দোকান নামক এলাকায় এ ঘটনা ঘটে।স্থানীয় ও নিহতের পরিবার সূত্রে জানা যায়, বুধবার ইফতারের আগে উপজেলার জয়চন্ডি ইউনিয়নের গাজীপুর মাস্টারের দোকান এলাকার একটি মসজিদের গাছের আম পাড়ছিলেন কয়েকজন লোক। এ সময় মন্তর মিয়া তাদের আম পাড়তে বাধা দেন। এ নিয়ে তার সঙ্গে ওই এলাকার লাল মিয়া, রহমান কারী, পাবলু মিয়া, ছালূ মিয়া ও সিপার মিয়ার কথা কাটাকাটি শুরু হয়।এক পর্যায়ে তারা মন্তর মিয়াকে মাটিতে ফেলে লাথি ও কিলঘুষি মারতে থাকেন। এতে ঘটনাস্থলেই মন্তর মিয়া জ্ঞান হারান। পরে মন্তর মিয়ার ছেলে জাহেদ মিয়া ও স্থানীয় লোকজন তাকে উদ্ধার করে কুলাউড়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাকে মৃত ঘোষণা করেন।কুলাউড়া থানা পুলিশের ভারপ্রাপ্ত কর্মকর্তা ইয়ারদৌস হাসান জানান, এ ঘটনায় বুধবার রাত সাড়ে ৯টা পর্যন্ত কয়েকজনকে আটক করা হয়েছে। লাশ ময়নাতদন্তের জন্য মৌলভীবাজার সদর হাসপাতাল মর্গে পাঠানো হবে। এ ঘটনায় মামলা দায়েরের প্রস্তুতি চলছে।রিপন দে/এফএ/জেআইএম</body>
</article>
