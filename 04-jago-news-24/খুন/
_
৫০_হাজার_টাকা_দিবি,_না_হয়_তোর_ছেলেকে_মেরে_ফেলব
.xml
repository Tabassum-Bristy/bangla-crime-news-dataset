<article>
  <headline>
৫০ হাজার টাকা দিবি, না হয় তোর ছেলেকে মেরে ফেলব
</headline>
  <url>https://www.jagonews24.com/country/news/466920</url>
  <published_at>
</published_at>
  <category>খুন</category>
  <body>কুষ্টিয়ার ভেড়ামারা উপজেলায় আশিক উদ্দিন (১৪) নামের অপহৃত এক স্কুলছাত্রের মরদেহ উদ্ধার করেছে পুলিশ। সোমবার সন্ধ্যায় প্রতিবেশী সামর উদ্দিনের বাড়ির কাঠের বাক্সের ভেতর থেকে তার মরদেহ উদ্ধার করা হয়।তবে এ সময় ওই বাড়ির কাউকে পাওয়া যায়নি। জিজ্ঞাসাবাদের জন্য দুইজনকে আটক করেছে পুলিশ। কুষ্টিয়ার পুলিশ সুপার এসএম তানভীর আরাফাত বিষয়টি নিশ্চিত করেছেন।নিহত স্কুলছাত্র আশিক ভেড়ামারা উপজেলার ধরমপুর ইউনিয়নের রামচন্দ্রপুর গ্রামের কুতুব উদ্দিনের ছেলে। সে ধরমপুর মাধ্যমিক বিদ্যালয়ের ৭ম শ্রেণির ছাত্র ছিল।আশিকের বাবা কুতুব উদ্দিন বলেন, রোববার বেলা সাড়ে ১১টার দিকে প্রতিবেশী সামর উদ্দিনের ছেলে মিশুক আমার ছেলেকে ডেকে নিয়ে যায়। পরে তাকে দিয়ে দুইবার সিগারেট কিনে আনায়। দুপুর পর্যপ্ত মিশুকের বাড়িতেই ছিল আশিক। বিকেল ৪টা ৪৮ মিনিটে আমার মোবাইলে একটা কল আসে।মোবাইলের অপর প্রান্ত থেকে এক ব্যক্তি বলে, ‘আশিক আমার কাছে আছে, আধাঘণ্টার মধ্যে ৫০ হাজার টাকা ম্যানেজ করে আমাকে দিবি। তা না হলে তোর ছেলেকে আমি মেরে ফেলব।’ এই বলে কল কেটে দেয়।পরে আমি ছেলেকে খুঁজতে প্রতিবেশী মিশুকের বাড়িতে যাই। সেখানে গিয়ে দেখি মিশুকের বাড়িতে আশিক নেই। সেই সঙ্গে মিশুকও নেই। পরে মিশুকের ছোট ভাই আসিফকে জিজ্ঞাসা করি তোমার ভাই কোথায়। সে জানায় শ্বশুরবাড়ি গেছে। আমি মিশুককে কল দিলে জানায় আশিক আমার কাছে নেই। আমি মিশুকের ছোট ভাই আসিফকে বলি এ মোবাইল নম্বর চিন কিনা, (যে নম্বর থেকে আমার কাছে টাকা চেয়ে কল দেয়া হয়েছে) সে জানায় এটা আমার বড় ভাই মিশুকের মোবাইল নম্বর। ব্যাপারটি আমি ভেড়ামারা থানা পুলিশকে জানাই। পরে মিশুকদের বাড়ি থেকে আশিকের মরদেহ উদ্ধার করে পুলিশ।কুষ্টিয়ার পুলিশ সুপার এসএম তানভীর আরাফাত বলেন, এ নিয়ে তদন্ত চলছে। জিজ্ঞাসাবাদের জন্য প্রাথমিকভাবে দুইজনকে আটক করা হয়েছে।আল-মামুন সাগর/এএম/আরআইপি</body>
</article>
