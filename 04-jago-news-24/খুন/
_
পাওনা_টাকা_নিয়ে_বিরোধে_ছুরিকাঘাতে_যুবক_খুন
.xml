<article>
  <headline>
পাওনা টাকা নিয়ে বিরোধে ছুরিকাঘাতে যুবক খুন
</headline>
  <url>https://www.jagonews24.com/country/news/411272</url>
  <published_at>
</published_at>
  <category>খুন</category>
  <body>পাওনা টাকা নিয়ে বিরোধের জের ধরে হবিগঞ্জে ছুরিকাঘাতে রাসেল মিয়া (২৫) নামে এক যুবক খুন হয়েছেন। বুধবার সন্ধ্যায় শহরের কামড়াপুরে খোয়াই নদীর এমএ রব ব্রিজ এলাকায় এ ঘটনায় ঘটে। নিহত রাসেল বানিয়াচং উপজেলার নয়াপাথারিয়া গ্রামের বাসিন্দা মৃত লাল মিয়ার ছেলে।এ ঘটনায় পাল্টা ছুরিকাঘাতে সোহাগ মিয়া (২৪) নামে অপর এক যুবক আহত হয়েছেন। তিনি শহরের উমেদনগর গ্রামের কিতাব আলীর ছেলে। পুলিশ প্রহরায় তাকে জেলা সদর হাসপাতালে চিকিৎসা দেয়া হচ্ছে।স্থানীয়রা জানান, পাওনা টাকা নিয়ে রাসেল এবং সোহাগের মধ্যে কিছুদিন ধরে বিরোধ চলছিল। বুধবার সন্ধ্যায় তারা শহরের কামড়াপুরে খোয়াই নদীর এমএ রব ব্রিজ এলাকায় বাকবিতণ্ডায় জড়িয়ে পড়েন। এক পর্যায়ে তারা উত্তেজিত হয়ে একে অপরকে ছুরিকাঘাত করেন। এতে উভয়েই গুরুতর আহত হন।তাৎক্ষণিকভাবে স্থানীয় লোকজন এগিয়ে এসে তাদেরকে উদ্ধার করে সদর আধুনিক হাসপাতালে নিয়ে যান। সেখানে চিকিৎসাধীন অবস্থায় রাতে রাসেল মিয়া মারা যান। খবর পেয়ে হাসপাতালে ছুটে যায় সদর থানার পুলিশ।হবিগঞ্জ সদর থানার অফিসার ইনচার্জ মো. ইয়াছিনুল হক জানান, রাসেল এবং আহত সোহাগ দুজনই মাদকাসক্ত। তাদের মধ্যে লেনদেন বা কোনোকিছু নিয়ে হয়তো বিরোধ চলছিল। এর জের ধরেই এ হত্যাকাণ্ড ঘটেছে বলে প্রাথমিকভাবে মনে হচ্ছে।তবে প্রকৃত কারণ অনুসন্ধানে চেষ্টা চলছে। এছাড়া আহত সোহাগের বিরুদ্ধে সদর থানায় ২/৩টা মামলা রয়েছে। তাকে বর্তমানে পুলিশ প্রহরায় চিকিৎসা দেয়া হচ্ছে।সৈয়দ এখলাছুর রহমান খোকন/বিএ</body>
</article>
