<article>
  <headline>
সিরাজগঞ্জে ব্যবসায়ীকে কুপিয়ে হত্যা
</headline>
  <url>https://www.jagonews24.com/country/news/317953</url>
  <published_at>
</published_at>
  <category>খুন</category>
  <body>সিরাজগঞ্জের উল্লাপাড়ার পল্লীতে আলমগীর (৩০) নামের এক চাল ব্যবসায়ীকে কুপিয়ে হত্যার পর মোহনপুর রেল লাইনের ধারে ফেলে রেখে গেছে দুর্বৃত্তরা।শুক্রবার দুপুর ১২টার দিকে সিরাজগঞ্জ-ঈশ্বরদী রেল সড়কের মোহনপুর স্টেশনের পশ্চিম পাশের রেলপথের উপর থেকে তার মরদেহ উদ্ধার করে জিআরপি পুলিশ। নিহত আলমগীর মোহনপুর ইউনিয়নের দহকুলা গ্রামের মুক্তিযোদ্ধা আব্দুর রশিদের ছেলে।সিরাজগঞ্জ জিআরপি থানার ভারপ্রাপ্ত কর্মকর্তা (ওসি) সাঈদ ইকবাল এ তথ্য নিশ্চিত করে স্থানীয়দের বরাত দিয়ে জানান, বৃহস্পতিবার গভীর রাতে মোহনপুর স্টেশনের পশ্চিম পাশে আলমগীর নামে ওই যুবককে উপুর্যপুরি কুপিয়ে হত্যা করে রেল সড়কের উপর ফেলে রেখে যায় দুর্বৃত্তরা। শুক্রবার সকালে স্থানীয়রা তার মরদেহ দেখতে পেয়ে জিআরপি থানায় খবর দেয়। খবর পেয়ে দুপুরের দিকে ঘটনাস্থলে পৌঁছে নিহতের মরদেহ উদ্ধার করা হয়।তিনি আরও জানান, যুবকের মাথায়, দুই হাতে ও মুখমণ্ডলে একাধিক ধারালো অস্ত্রের আঘাত রয়েছে। মরদেহ উদ্ধারের পর ময়নাতদন্তের জন্য সিরাজগঞ্জ জেনারেল হাসপাতাল মর্গে পাঠানোর প্রক্রিয়া চলছে। এ বিষয়ে মামলা দায়েরের প্রস্তুতি চলছে।এদিকে স্থানীয় মোহনপুর ইউনিয়ন চেয়ারম্যান আবুল কালাম মক্কা জানান, পূর্ব শত্রুতার জেরেই আলমকে ধারালো অস্ত্র দিয়ে কুপিয়ে হত্যা করা হয়েছে। হত্যা নিশ্চিতের পর মোহনপুর রেল স্টেশনের লাইনের ধারে ফেলে রেখে পালিয়ে যায় দুর্বৃত্তরা। বিষয়টি খতিয়ে দেখা হচ্ছে।ইউসুফ দেওয়ান রাজু/এফএ/পিআর</body>
</article>
