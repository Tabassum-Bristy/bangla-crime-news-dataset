<article>
  <headline>
হত্যা মামলার আসামিকে কুপিয়ে হত্যা
</headline>
  <url>https://www.jagonews24.com/country/news/459995</url>
  <published_at>
</published_at>
  <category>খুন</category>
  <body>গাজীপুরে পূর্ব শত্রুতার জেরে মোতালেব খান (২৭) নামে এক যুবককে কুপিয়ে ও গলাকেটে হত্যা করেছে প্রতিপক্ষরা। নিহত মোতালেব এলাকার চিহ্নিত সন্ত্রাসী ও মাদক ব্যবসায়ী বলে জানিয়েছেন গাজীপুর মেট্রোপলিটন পুলিশের এসআই জহিরুল ইসলাম। তার বিরুদ্ধে হত্যা, মারামারি, মাদকসহ ১০/১২টি মামলা রয়েছে বলেও জানিয়েছেন এসআই।সোমবার সকালে গাজীপুর সিটি কর্পোরেশনের ছোট দেওড়া এলাকায় নিহতের নিজ বাড়ির কাছেই এ ঘটনা ঘটে। মোতালেব স্থানীয় যুবলীগের কর্মী বলে জানা গেছে।নিহত মোতালেব গাজীপুর সিটি কর্পোরেশনের ২৯নং ওয়ার্ডের ছোট দেওড়া এলাকার মোফাজ্জল হোসেনের ছেলে। এ ঘটনায় মোতালেবের বাবা মোফাজ্জল হোসেন ওরফে মোফাও (৫৫) আহত হয়েছেন।স্থানীয়রা জানান, সকাল সাড়ে ৮টার দিকে মোতালেব বাড়ির পাশে হাঁটতে গেলে প্রতিপক্ষের লোকজন ধারালো অস্ত্র দিয়ে মোতালেকে এলোপাথাড়ি কোপাতে থাকে। এক পর্যায়ে তাকে গলা কেটে হত্যা করে হামলাকারীরা।খবর পেয়ে বাবা মোফাজ্জল হোসেন ও মা মমতাজ বেগম এগিয়ে যায়। এ সময় প্রতিপক্ষের হামলায় মোফাজ্জল হোসেনও আহত হন। হামলাকারীরা নিহতের মা মমতাজ বেগমকে হুমকি দিয়ে চলে গেলে তিনি আহত স্বামী মোফাজ্জলকে উদ্ধার করে গাজীপুর শহীদ তাজ উদ্দীন আহমদ মেডিকেল কলেজ হাসপাতালে নিয়ে যান।গাজীপুর মেট্রোপলিটন পুলিশের সদর থানার ওসি সমীর চন্দ্র সূত্রধর জানান, মরদেহ উদ্ধার করে গাজীপুর শহীদ তাজ উদ্দীন আহমদ মেডিকেল কলেজ হাসপাতাল মর্গে পাঠানোর প্রক্রিয়া চলছে। কি কারণে এবং কারা এ হত্যাকাণ্ড ঘটিয়েছে তা তদন্ত করে দেখা হচ্ছে।আমিনুল ইসলাম/এফএ/জেআইএম</body>
</article>
