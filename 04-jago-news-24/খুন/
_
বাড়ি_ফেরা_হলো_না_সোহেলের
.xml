<article>
  <headline>
বাড়ি ফেরা হলো না সোহেলের
</headline>
  <url>https://www.jagonews24.com/country/news/462138</url>
  <published_at>
</published_at>
  <category>খুন</category>
  <body>পাবনায় এক যুবককে শ্বাসরোধ ও কুপিয়ে হত্যা করেছে দুর্বৃত্তরা। শুক্রবার সকালে তার মরদেহ উদ্ধার করেছে পুলিশ। তার নাম সোহেল হোসেন (২২)। তিনি পাবনা সদর উপজেলার আতাইকুলা থানার মধুপুর গ্রামের হেলাল মিয়ার ছেলে।আতাইকুলা থানা পুলিশের অফিসার ইনচার্জ (ওসি) মো. মনিরুজ্জামান ইসলাম জানান, সোহেলের এক সময় বাড়ি ছিল আটঘরিয়া উপজেলার একদন্ত গ্রামে। পরে সদর উপজেলার মধুপুরে স্থায়ী হন। তিনি কৃষিকাজের পাশপাশি রাজমিস্ত্রির কাজ করতেন। মধুপুরের বাড়ি থেকেই বৃহস্পতিবার রাতে বের হয়ে আর ফেরেনি সোহেল।শুক্রবার সকাল ৮টার দিকে স্থানীয়রা মধুপুর মাদরাসার কাছে একটি মাঠে সোহেলের মরদেহ দেখতে পেয়ে থানায় খবর দিলে পুলিশ গিয়ে মরদেহটি উদ্ধার করে। পরে ময়না তদন্তের জন্য তার মরদেহ পাবনা জেনারেল হাসপাতাল মর্গে পাঠানো হয়।ওসি আরও জানান, নিহতের গলায় ও শরীরের বিভিন্নস্থানে আঘাতের চিহ্ন দেখে ধারণা করা হচ্ছে তাকে শ্বাসরোধ করে হত্যার পর ধারালো অস্ত্র দিয়ে আঘাত করে মৃত্যু নিশ্চিত করা হয়েছে। তবে কারা কী কারণে তাকে হত্যা করেছে সেটা তাৎক্ষণিকভাবে জানা যায়নি।একে জামান/এমএএস/এমএস</body>
</article>
