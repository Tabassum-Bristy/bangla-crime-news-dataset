<article>
  <headline>
ফেনীতে ছাত্রলীগ নেতাকে কুপিয়ে হত্যা
</headline>
  <url>https://www.jagonews24.com/country/news/443198</url>
  <published_at>
</published_at>
  <category>খুন</category>
  <body>ফেনীতে তুচ্ছ ঘটনা নিয়ে ইফতি নামে এক ছাত্রলীগ নেতাকে কুপিয়ে হত্যা করা হয়েছে। বুধবার ভোরে চট্টগ্রাম মেডিকেল কলেজ হাসপাতালে চিকিৎসাধীন অবস্থায় তার মৃত্যু হয়। নিহত ইফতি ফেনী সরকারি কলেজ ছাত্রলীগের নেতা।ফেনী মডেল থানা পুলিশ ও কলেজ ছাত্রলীগ নেতাদের সূত্রে জানা যায়, রোববার দুপুরে ফেনী সরকারি কলেজ ছাত্রলীগ কমিটির নেতা ইফতির সঙ্গে স্থানীয় কয়েক যুবকের বাকবিতণ্ডা হয়।বিকেলে ফেনী পৌরসভা ক্যাম্পে পৌর ছাত্রলীগের ২নং ওয়ার্ড কমিটির সম্মেলন শেষে বাসায় ফিরছিলেন ছাত্রলীগ নেতা ইফতি। পথে পৌরসভার গেটে শহরের নাজির রোডে রায়হানের নেতৃত্বে চার যুবক তার পেটে ছুরিকাঘাত করে পালিয়ে যায়। ছুরিকাঘাতে ইফতি মাটিতে লুটিয়ে পড়ে।পরে স্থানীয়রা উদ্ধার করে ফেনী আধুনিক সদর হাসপাতালে ভর্তি করেন এবং অবস্থার অবনতি হলে রাতে উন্নত চিকিৎসার জন্য চট্টগ্রাম মেডিকেল কলেজ হাসপাতালে নেয়া হয়। বুধবার ভোরে চট্টগ্রামে চিকিৎসাধীন তার মৃত্যু হয়।ফেনী সরকারি কলেজ ছাত্রলীগের সভাপতি তোফায়েল আহম্মদ তপু ও সাধারণ সম্পাদক রবিউল হক রবিন জানান, হামলাকারীরা ফেনী সরকারি কলেজের কোনো ছাত্র নয়। তাদের ভাড়া করে এনে এ হামলা চালিয়েছে। এ ঘটনায় ফেনী মডেল থানায় মামলা করা হলেও পুলিশ এখনও কোনো অপরাধীকে গ্রেফতার করতে পারেনি। তারা অতিদ্রুত সময়ের মধ্যে হামলাকারীদের গ্রেফতারের দাবি জানিয়েছেন।ফেনী মডেল থানা পুলিশের ওসি রাশেদ খান চৌধুরী জানান, ঘটনার পর থেকে পুলিশ অপরাধীকে গ্রেফতারে বিভিন্ন স্থানে অভিযান চালাচ্ছে।এএম/এমএস</body>
</article>
