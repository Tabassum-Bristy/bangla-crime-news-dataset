<article>
  <headline>
মাগুরায় প্রতিপক্ষের হামলায় বৃদ্ধ নিহত
</headline>
  <url>https://www.jagonews24.com/country/news/439555</url>
  <published_at>
</published_at>
  <category>খুন</category>
  <body>গ্রামীণ দলাদলিকে কেন্দ্র করে মাগুরা সদর উপজেলার চাঁদপুর গ্রামে প্রতিপক্ষের হামলায় ইকলাস মোল্লা (৬০) নামে এক বৃদ্ধ নিহত হয়েছেন। এ সময় তার স্ত্রী সাজিনা বেগমসহ অন্তত ১০ জন আহত হয়েছেন।আহতদের মধ্যে ৪ জনকে মাগুরা ২৫০ শয্যার সদর হাসপাতালে ভর্তি করা হয়েছে। বাকিরা প্রাথমিক চিকিৎসা নিয়েছেন। এ ঘটনায় শনিবার দুপুর পর্যন্ত অন্তত ১৩ জনকে আটক করা হয়েছে।এলাকাবাসী ও আহতরা জানান, গ্রামীণ আধিপত্য বিস্তার নিয়ে চাউলিয়া ইউনিয়নের চাঁদপুর গ্রামে ফুলমিয়া ও ইমান আলী মেম্বারের সমর্থকদের মধ্যে দীর্ঘদিন ধরে বিরোধ চলে আসছিল। শুক্রবার সন্ধ্যায় স্থানীয় চাউলিয়া বাজারে তুচ্ছ বিষয় নিয়ে দু’পক্ষের লোকজনের কথা কাটাকাটি হয়।এরই জের ধরে শনিবার সকালে ফুলমিয়া তার সমর্থক অন্তত ৩০ জনের একটি দল নিয়ে ইমান আলীর সমর্থক ইকলাস মোল্লার (৬০) বাড়িতে হামলা চালায়। এ সময় তারা ইকলাস মোল্লা, তার ছেলে আবুল কালাম (৩০), স্ত্রী সাজিনা বেগম (৫০), প্রতিবেশী আলী হোসেন (৩৬) ও হাবিবুর রহমানসহ (৪০) অন্তত ১০ জনকে কুপিয়ে আহত করে।আহতদের মাগুরা ২৫০ শয্যা সদর হাসপাতালে নেয়া হলে কর্তব্যরত চিকিৎসক ইকলাস মোল্লাকে মৃত ঘোষণা করেন।মাগুরার অতিরিক্তি পুলিশ সুপার তারিকুল ইসলাম জানান, ঘটনার সঙ্গে জড়িত সন্দেহে অন্তত ১৩ জনকে আটক করা হয়েছে। পুনরায় সংঘর্ষ এড়াতে এলাকায় অতিরিক্ত পুলিশ মোতায়েন করা হয়েছে।আরাফাত হোসেন/এফএ/এমএস</body>
</article>
