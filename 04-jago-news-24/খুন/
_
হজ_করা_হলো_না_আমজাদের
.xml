<article>
  <headline>
হজ করা হলো না আমজাদের
</headline>
  <url>https://www.jagonews24.com/country/news/439762</url>
  <published_at>
</published_at>
  <category>খুন</category>
  <body>ব্রাহ্মণবাড়িয়ার বিজয়নগরে সম্পত্তি নিয়ে বিরোধের জের ধরে ছোট ভাইয়েদের হাতে আমজাদ হোসেন (৪৮) নামে এক ব্যক্তি খুন হওয়ার অভিযোগ উঠেছে।রোববার সকাল সাড়ে ১০টার দিকে উপজেলার সিঙ্গারবিল ইউনিয়নের কাশিনগর গ্রামে হত্যার এ ঘটনা ঘটে। নিহত আমজাদ ওই গ্রামের শওকত হোসেনের ছেলে। ঘটনার পর থেকেই ছোট দুই ভাই কাউছার মিয়া ও উসমান মিয়া পলাতক রয়েছেন।নিহতের পরিবার সূত্র জানায়, পৈতৃক সম্পত্তি নিয়ে আমজাদের সঙ্গে তার ছোট দুই ভাই কাউছার এবং উসমানের বিরোধ চলছিল। এ দিকে আমজাদ তার মাকে নিয়ে হজে যাওয়ার প্রস্তুতি নিচ্ছিলেন। হজে যাওয়ার আগেই সম্পত্তি নিয়ে বিরোধ মিটিয়ে দেবেন বলেও দুই ভাইকে কথা দিয়েছিলেন। এ নিয়ে রোববার সকালে বাকবিতণ্ডা হয়, এক পর্যায়ে কাউছার ও উসমান ধারালো অস্ত্র দিয়ে আমজাদকে এলোপাথাড়ি কুপিয়ে গুরুতর জখম করে। পরে তাকে আশঙ্কাজনক অবস্থায় উদ্ধার করে জেলা সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।বিষয়টি নিশ্চিত করে বিজয়নগর থানা পুলিশের ভারপ্রাপ্ত কর্মকর্তা (ওসি) মো. আলী আর্শাদ জানান, অভিযুক্তদের গ্রেফতারের চেষ্টা চলছে।আজিজুল সঞ্চয়/আরএ/এমএস</body>
</article>
