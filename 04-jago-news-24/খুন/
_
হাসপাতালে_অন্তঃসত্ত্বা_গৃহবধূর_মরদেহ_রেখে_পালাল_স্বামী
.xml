<article>
  <headline>
হাসপাতালে অন্তঃসত্ত্বা গৃহবধূর মরদেহ রেখে পালাল স্বামী
</headline>
  <url>https://www.jagonews24.com/country/news/341686</url>
  <published_at>
</published_at>
  <category>খুন</category>
  <body>রাজশাহীর তানোরে শেফালী আক্তার (১৮) নামে অন্তঃসত্ত্বা এক গৃহবধূর মৃত্যু নিয়ে রহস্যের সৃষ্টি হয়েছে। শনিবার সকালে উপজেলা স্বাস্থ্যকেন্দ্র থেকে ওই গৃহবধূর মরদেহ উদ্ধার করে তানোর থানা পুলিশ। পরে ময়নাতদন্তের জন্য রাজশাহী মেডিকেল কলেজ (রামেক) হাসপাতাল মর্গে নেয়া হয়।এর আগে হাসপাতালে মরদেহ ফেলে পালিয়ে যান শেফালীর স্বামী মোহাম্মদ রকি ও তার পরিবারের লোকজন।শেফালী তানোর পৌর এলাকার আকচা বনিয়ালপাড়ার মোহাম্মদ পিন্টুর মেয়ে। তার স্বামী মোহাম্মদ রকি উপজেলার সরনজাই ইউনিয়নের সিধাইড় এলাকার বাসিন্দা। তার বাবার নাম আনোয়ারুল ইসলাম।ওই গৃহবধূর স্বামীর পরিবারের ভাষ্য, শেফালী আত্মহত্যা করেছেন। শোওয়ার ঘরে গলায় ওড়না পেঁচিয়ে ফাঁস দেন তিনি। টের পেয়ে তাকে উদ্ধার করে হাসপাতালে নেয়া হয়। তবে তা মানতে নারাজ তার বাবার পরিবার। এনিয়ে থানায় অপমৃত্যু মামলা হয়েছে।ওই দুই পরিবারের বরাত দিয়ে পুলিশ বলছে, পারিবারিকভাবেই বছরখানেক আগে শেফালী-রকির বিয়ে হয়। এরপর থেকে যৌতুক দাবিতে শেফালীর ওপর নির্যাতন চালাত শ্বশুর বাড়ির লোকজন। শনিবার সকালে শেফালীর পরিবারকে ফোন দিয়ে তার আত্মহত্যার কথা জানায় রকির পরিবার।তানোর উপজেলা স্বাস্থ্য কমপ্লেক্সের কর্তব্যরত চিকিৎসক ডা. রেহেনা জানান, স্বামীর পরিবার ওই গৃহবধূকে হাসপাতালে নেয়। এ সময় দায়িত্বরত চিকিৎসক ওই গৃহবধূকে মৃত ঘোষণা করেন। এরপর মরদেহ ফেলে পালিয়ে যান সঙ্গে আসা লোকজন। পরে তারা পুলিশে খবর দেন।তানোর পৌরসভার সাত নম্বর ওয়ার্ডের কাউন্সিলর উজ্জল হোসেন বলেন, তার ধারণা এটি আত্মহত্যা নয়, ওই গৃহবধূর বাবা মানসিক ভারসাম্যহীন। তিনি জামাইয়ের যৌতুকের দাবি মেটাতে পারেননি। আর এ জন্যই পরিকল্পিতভাবে হত্যা করা হয়েছে শেফালীকে।তানোর থানা পুলিশের ভারপ্রাপ্ত কর্মকর্তা (ওসি) রেজাউল ইসলাম বলেন, আপাতত এনিয়ে অপমৃত্যু মামলা হয়েছে। ময়নাতদন্ত প্রতিবেদন পেলে আইনগত ব্যবস্থা নেবে পুলিশ।ফেরদৌস সিদ্দীকী/আরএআর/জেআইএম</body>
</article>
