<article>
  <headline>
বড় ভাইকে কুপিয়ে হত্যা করল ছোট ভাই
</headline>
  <url>https://www.jagonews24.com/country/news/519892</url>
  <published_at>
</published_at>
  <category>খুন</category>
  <body>জমিজমা সংক্রান্ত বিরোধের জেরে গাজীপুরের কাপাসিয়া উপজেলায় বড় ভাইকে কুপিয়ে হত্যা করেছে ছোট ভাই ও ভাতিজা। রোববার সকালে কাপাসিয়া উপজেলার বরুন গ্রামে এ ঘটনা ঘটে।নিহতের নাম কাজল মিয়া (৫০)। তিনি বরুন গ্রামের মৃত সিদ্দিকুর রহমানের ছেলে। কাজল মিয়া স্থানীয় বরুন বাজারে ওষুধের ব্যবসা করতেন।স্থানীয়দের বরাত দিয়ে কাপাসিয়া থানা পুলিশের ওসি মো. রফিকুল ইসলাম বলেন, জমি নিয়ে দীর্ঘদিন ধরে কাজল মিয়া ও তার ছোট ভাই রুস্তম আলীর (৪৫) মধ্যে বিরোধ ছিল। রোববার সকালে কাজল মিয়া বাড়ির পাশে আখখেতে কাজ করতে যান। সকাল ৮টার দিকে রুস্তম আলী ও তার ছেলে শাকিল (১৮) আখখেতে গিয়ে দা দিয়ে কাজল মিয়াকে এলোপাতাড়ি কুপিয়ে আহত করেন। এ সময় কাজল মিয়া নিজেকে রক্ষা করতে হাতে থাকা কাঁচি দিয়ে কোপ দেন। এতে ছোট ভাই রুস্তম আলী আঘাতপ্রাপ্ত হলেও ভাতিজা শাকিল আহত হননি।খবর পেয়ে স্থানীয়রা আহত দুই ভাইকে উদ্ধার করে গাজীপুরের শহীদ তাজউদ্দীন আহমদ মেডিকেলে কলেজ হাসপাতালে নিলে কর্তব্যরত চিকিৎসক কাজল মিয়াকে মৃত ঘোষণা করেন।হাসপাতালের জরুরি বিভাগের চিকিৎসক রাকিবুল হাসান বলেন, কাজল মিয়াকে মৃত অবস্থায় এ হাসপাতালে আনা হয়েছিল। আহত রুস্তম আলীকে ঢাকা মেডিকেল কলেজ হাসপাতালে পাঠানো হয়েছে।ওসি আরও বলেন, জমি সংক্রান্ত বিরোধের জেরে এ হত্যাকাণ্ডের ঘটনা ঘটেছে। ঘটনাটি তদন্ত করে দেখা হচ্ছে এবং হত্যাকারীদের গ্রেফতারে অভিযান চলছে।মো. আমিনুল ইসলাম/এএম/এমএস</body>
</article>
