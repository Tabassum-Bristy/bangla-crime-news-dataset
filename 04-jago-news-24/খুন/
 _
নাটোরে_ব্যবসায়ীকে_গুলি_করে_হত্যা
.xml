<article>
  <headline>
নাটোরে ব্যবসায়ীকে গুলি করে হত্যা
</headline>
  <url>https://www.jagonews24.com/country/news/506189</url>
  <published_at>
 </published_at>
  <category>খুন</category>
  <body>নাটোরের লালপুরে অলক বাগচি (৫৫) নামে এক ব্যবসায়ীকে গুলি করে হত্যা করেছে দুর্বৃত্তরা। বুধবার বিকেল সোয়া ৩টার দিকে উপজেলার বিজয়পুর এলাকায় এ ঘটনা ঘটে।নিহত অলক বাগচি উপজেলার গোপালপুর পৌর এলাকার সুনিল বাগচির ছেলে।পুলিশ ও নিহতের পারিবারিক সূত্রে জানা গেছে, বুধবার বিকেলে গোপালপুর-ওয়ালিয়া সড়কের বিজয়পুর এলাকায় অলোক বাগচিকে গুলি করে রাস্তায় ফেলে রেখে যায় দুর্বৃত্তরা। পরে এক ভ্যানচালক তাকে অজ্ঞান অবস্থায় পড়ে থাকতে দেখে এলাকাবাসীর সহায়তায় উদ্ধার করে গোপালপুর বাজারে মুক্তা ক্লিনিকে নিয়ে যান। তবে ক্লিনিক কর্তৃপক্ষ দায়িত্ব না নিয়ে তাকে লালপুর সদর হাসপাতালে নিয়ে যাওয়ার পরামর্শ দেয়। সেখান থেকে অলককে লালপুর সদর হাসপাতালে নেয়া হলে কর্তব্যরত চিকিৎসক তাকে মৃত ঘোষণা করেন।নিহতের ভাগিনা তন্ময় জানান, তার মামা আগে মুদির দোকান চালাতেন। সম্প্রতি তিনি দোকান বিক্রি করে কয়েকটি অটোরিকশা কিনে চালকদের কাছে দিন চুক্তিতে ভাড়ায় খাটাতেন।তবে কী কারণে তার মামাকে হত্যা করা হয়ে থাকতে পারে তা জানাতে পারেননি তিনি।এ ব্যাপারে লালপুর থানার ভারপ্রাপ্ত কর্মকর্তা (ওসি) নজরুল ইসলাম জুয়েল বলেন, হত্যাকাণ্ডের সুনির্দিষ্ট কোনো কারণ জানা যায়নি। ব্যবসায়িক দ্বন্দ্ব থেকে এ ধরনের ঘটনা ঘটেছে কি-না তা খতিয়ে দেখা হচ্ছে। হত্যাকাণ্ডে জড়িতদের গ্রেফতারে পুলিশি অভিযান শুরু হয়েছে।তবে এ ঘটনায় এখন পর্যন্ত কোনো অভিযোগ পাওয়া যায়নি বলেও জানান তিনি।রেজাউল করিম রেজা/এমবিআর/এমএস</body>
</article>
