<article>
  <headline>
সখীপুরে চাপাতি দিয়ে কুপিয়ে স্ত্রীকে হত্যা
</headline>
  <url>https://www.jagonews24.com/country/news/406852</url>
  <published_at>
</published_at>
  <category>খুন</category>
  <body>টাঙ্গাইলের সখীপুরে দাম্পত্য কলহের জের ধরে চাপাতি দিয়ে কুপিয়ে স্ত্রীকে হত্যা করেছেন জুয়েল রানা নামে এক ব্যক্তি। সোমবার ভোররাতে গুরুতর আহত স্ত্রী আকলিমা আক্তার (১৯) ঢাকা মেডিকেল কলেজ হাসপাতালে চিকিৎসাধীন অবস্থায় মারা যান। শনিবার গভীর রাতে উপজেলার কচুয়া বেপারীপাড়া গ্রামে এ ঘটনা ঘটে। এ ঘটনায় সখীপুর থানায় হত্যা মামলা দায়েরের প্রস্তুতি চলছে।নিহতের পরিবার সূত্রে জানা গেছে, প্রায় চার বছর আগে উপজেলার কালিয়া গ্রামের আবদুল লতিফের ছেলে জুয়েল রানার সঙ্গে একই উপজেলার কচুয়া বেপারীপাড়া গ্রামের আলতাফ হোসেনের মেয়ে আকলিমা আক্তারের বিয়ে হয়। বিয়ের পর থেকেই তাদের মধ্যে দাম্পত্য কলহ চলে আসছিল। এরই জের ধরে শনিবার ভোর রাতে স্ত্রী আকলিমা আক্তারকে স্বামী জুয়েল রানা নির্মমভাবে চাপাতি দিয়ে কুপিয়ে ক্ষতবিক্ষত করে। পরে স্থানীয়রা তাকে আটক করে রাখলে ইউপি সদস্য বাদল হোসেনের নেতৃত্বে জুয়েলের এলাকার মেম্বার শামছুল আলম, আবুল হাশেম ও বিল্লাল হোসেন মিলে তাদের জিম্মায় তাকে ছাড়িয়ে নেয়।আকলিমার আর্তচিৎকারে বাড়ির লোকজন এগিয়ে এসে গুরুতর আহত অবস্থায় তাকে ঢাকা মেডিকেল কলেজ হাসপাতালে ভর্তি করে। সোমবার ভোর রাতে চিকিৎসাধীন অবস্থায় আকলিমার মৃত্যু হয়।আকলিমার বাবা আলতাফ হোসেন বলেন, বিয়ের পর থেকেই তাদের মধ্যে ঝগড়া-বিবাদ লেগেই থাকতো। শনিবার ভোর রাতে আমার বাড়িতেই আমার মেয়েকে চাপাতি দিয়ে কুপিয়ে গুরুতর আহত করে জুয়েল। মেয়ের চিৎকার শুনে আমরা তাকে উদ্ধার করে ঢাকা মেডিকেল কলেজ হাসপাতালে নেই। দুইদিন চিকিৎসার পর সোমবার ভোররাতে আকলিমা মারা যায়। আমি আমার মেয়ের হত্যাকারীর ফাঁসি চাই।এ প্রসঙ্গে সখীপুর থানার ভারপ্রাপ্ত কর্মকর্তা (ওসি) মাকছুদুল আলম বলেন, বিষয়টি শুনেছি। এ ঘটনায় এখনো কেউ থানায় অভিযোগ দেয়নি। অভিযোগ পেলে আইনগত ব্যবস্থা নেয়া হবে।আরিফ উর রহমান টগর/আরএআর/আইআই</body>
</article>
