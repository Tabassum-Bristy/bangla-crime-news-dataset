<article>
  <headline>
ভাতিজার ছুরিকাঘাতে প্রাণ গেল চাচার
</headline>
  <url>https://www.jagonews24.com/country/news/411023</url>
  <published_at>
</published_at>
  <category>খুন</category>
  <body>লক্ষ্মীপুরে ভাতিজার ছুরিকাঘাতে হারুনুর রশিদ (৩৫) নামে এক প্রবাসী খুন হয়েছেন। এ ঘটনায় অভিযুক্ত ভাতিজা রুবেল হোসেনকে (২৫) আটক করেছে পুলিশ।মঙ্গলবার সকাল ১০টার দিকে নোয়াখালী জেনারেল হাসপাতালে চাচা মারা যান। এর আগে সোমবার রাত ৯টার দিকে সদর উপজেলার দত্তপাড়া ইউনিয়নের শ্রীরামপুর গ্রামে পূর্ব-বিরোধের জের ধরে চাচাকে ছুরিকাঘাত করে ভাতিজা।আটক রুবেল ওই গ্রামের আবুল বাশারের ছেলে। তাকে সকালে শ্রীরামপুর গ্রাম থেকে আটক করা হয়। হত্যার সময় ব্যবহার করা ছুরি জব্দ করেছে পুলিশ। নিহত হারুনুর রশিদ মালয়েশিয়া প্রবাসী ও আবু জাফরের ছেলে।নিহতের স্বজনরা জানায়, রাতে পরিবারের সঙ্গে কথা বলছিলেন প্রবাস ফেরত হারুনুর রশিদ। এ সময় ভাতিজা রুবেল এসে ঘরের দরজা খুলতে বলেন। দরজা খোলার পর হারুনের পেটে ছুরিকাঘাত করে রুবেল।পরে তাকে উদ্ধার করে সদর হাসপাতালে ভর্তির পর অবস্থার অবনতি হলে নোয়াখালী জেনারেল হাসপাতালে নেয়া হয়। মঙ্গলবার সকালে চিকিৎসাধীন অবস্থায় তিনি মারা যান।এ ব্যাপারে চন্দ্রগঞ্জ থানা পুলিশের ভারপ্রাপ্ত কর্মকর্তা (ওসি) মোক্তার হোসেন বলেন, চাচা খুনের ঘটনায় অভিযুক্ত ভাতিজাকে আটক করা হয়েছে। হত্যার সময় ব্যবহার করা ছুরিটি জব্দ করা হয়। মরদেহ ময়নাতদন্তের জন্য সদর হাসপাতালের মর্গে পাঠানো হয়েছে। এ ঘটনায় থানায় মামলার প্রস্তুতি চলছে।কাজল কায়েস/এএম/আরআইপি</body>
</article>
