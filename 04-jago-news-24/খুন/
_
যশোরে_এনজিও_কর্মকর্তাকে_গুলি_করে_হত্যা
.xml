<article>
  <headline>
যশোরে এনজিও কর্মকর্তাকে গুলি করে হত্যা
</headline>
  <url>https://www.jagonews24.com/country/news/384271</url>
  <published_at>
</published_at>
  <category>খুন</category>
  <body>যশোরের উপশহরে এক এনজিও কর্মকর্তাকে গুলি করে হত্যা করেছে সন্ত্রাসীরা। শনিবার রাত সাড়ে ৯টার দিকে উপশহরের সি-ব্লকে এ হত্যাকাণ্ডের ঘটনা ঘটে।নিহত গোলাম সিদ্দিক ভিকু (৫০) উপশহরের সি-ব্লকের ইয়াসিন সিদ্দিকের ছেলে ও প্রত্যাশা সমাজ কল্যাণ সংস্থার নির্বাহী পরিচালক।এলাকাবাসী জানায়, শনিবার রাত সাড়ে ৯টার দিকে অজ্ঞাত দুর্বৃত্তরা উপশহর সি-ব্লকে হানা দেয়। সন্ত্রাসীরা ভিকুকে নিজ বাড়ির সামনে গুলি করে। এরপর তারা দু’টি বোমার বিস্ফোরণ ঘটিয়ে আতঙ্ক সৃষ্টি করে পালিয়ে যায়। পরে স্থানীয় লোকজন তাকে উদ্ধার করে যশোর ২৫০ শয্যা হাসপাতালে নিয়ে গেলে কর্তব্যরত চিকিৎসক হাবিবুর রহমান ভূইয়া তাকে মৃত ঘোষণা করেন।যশোর কোতোয়ালি মডেল থানার ভারপ্রাপ্ত কর্মকর্তা (ওসি) আজমল হোসেন জানান, অজ্ঞাত সন্ত্রাসীরা এনজিও মালিক ভিকুর মাথায় গুলি করে পালিয়ে গেছে। তবে কারা এবং কেন তাকে হত্যা করলো তা এখনও জানা যায়নি। পুলিশ ঘটনা খতিয়ে দেখছে এবং অভিযান শুরু করেছে।মিলন রহমান/এফএ/এমএস</body>
</article>
