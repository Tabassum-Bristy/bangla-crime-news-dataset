<article>
  <headline>
সুনিল গোমেজ হত্যা মামলার চার্জশিট দাখিল
</headline>
  <url>https://www.jagonews24.com/country/news/375070</url>
  <published_at>
</published_at>
  <category>খুন</category>
  <body>নাটোরের বনপাড়ায় মুদি ব্যবসায়ী সুনিল গোমেজ হত্যা মামলায় ১২ জনকে অভিযুক্ত করে বুধবার বড়াইগ্রাম জুডিশিয়াল ম্যাজিস্ট্রেট আদালতে চার্জশিট দিয়েছে গোয়েন্দা পুলিশ। অভিযুক্তদের মধ্যে সাতজন বিভিন্ন সময় র‌্যাব, পুলিশ ও কাউন্টার টেররিজমের সঙ্গে ‘বন্দুকযুদ্ধে’ নিহত হয়েছে এবং বাকী চারজন পলাতক রয়েছে।তবে হত্যাকাণ্ডের সঙ্গে সরাসরি সম্পৃক্ত গাইবান্ধা জেলার সাঘাটা থানার পশ্চিম রাঘবপুর গ্রামের মৃত ওসমান গনি মণ্ডলের ছেলে জাহাঙ্গীর হোসেন জেল হাজতে রয়েছে।বুধবার বেলা ১১টার দিকে নাটোরের পুলিশ সুপারের কার্যালয়ে এক প্রেস ব্রিফিংয়ে সাংবাদিকদের এসব তথ্য জানান নাটোরের পুলিশ সুপার বিপ্লব বিজয় তালুকদার।প্রেস ব্রিফিংয়ে তিনি জানান, একটি বিশেষ লক্ষ্য নিয়ে দেশে অস্থিতিশীল পরিবেশ সৃষ্টির লক্ষ্যে জেএমবির সদস্যরা হিন্দু, বৌদ্ধ ,খ্রিস্টান, বিদেশি ও ভিন্ন মতালম্বী কিছু মুসলিম নাগরিকদের ওপর হামলা চালিয়ে হত্যা করে। সেই ধারাবাহিকতায় জেএমবি সদস্যরা গত বছরের ৫ জুন দুপুর ১২টার দিকে নাটোরের বড়াইগ্রাম উপজেলার বনপাড়ার খ্রিস্টান পল্লীতে খ্রিস্টান মুদি ব্যবসায়ী সুনিল গোমেজকে কুপিয়ে হত্যা করে। এ ঘটনায় নিহতের মেয়ে স্বপ্না গোমেজ বাদী হয়ে একটি হত্যা মামলা দায়ের করেন। মামলা দায়েরের পর দেশের বিভিন্ন স্থান থেকে এই মামলার সঙ্গে জড়িতদের গ্রেফতার করে পুলিশ।সুনিল হত্যার সঙ্গে জড়িত নিহত সাতজন হলেন- পঞ্চগড় জেলার দেবীগঞ্জ উপজেলার সোনাহার গজপুরী গ্রামের আব্দুল্লাহ মিয়ার ছেলে নজরুল ইসলাম ওরফে পারভেজ ওরফে বাইক হাসান (২৬) ,ময়মনসিংহ জেলার ফুলবাড়িয়া এলাকার দক্ষিণ আন্দারিয়া পাড়া (কানাইপাড়) গ্রামের মৃত মিজানুর রহমানের মাহফুজুর রহমান সোহেল ওরফে বিজয় ওরফে সুজন (২৬), পাবনা জেলার-হেমায়েতপুর বেতেপাড়া গ্রামের জয়নাল আবেদীন ওরফে গাজী ড্রাইভারের আবু মুসা ওরফে তালহা ওরফে রবিন (৩৪), চাঁপাইনবাবগঞ্জ জেলার ভোলাহাট এলাকার চামামুশরীভুজা গ্রামের আব্দুল মান্নানের ছেলে সরোয়ার জাহান ওরফে আব্দুর রহমান ওরফে আসিফ ওরফে আজোয়াফ বিন আব্দুল্লাহ ওরফে মানিক (৩৫), কুমিল্লা জেলার কোতয়ালী মডেল থানা এলাকার পশ্চিম চানপুর গ্রামের নুরুল ইসলামের ছেলে মেজর জাহিদ ওরফে জাহিদুল ইসলাম (৩৯), পাবনা সদর এলাকার আফুরি পূর্বপাড়া গ্রামের নিজাম উদ্দীনের ছেলে নুরুল ইসলাম মারজান (২৩), সিলেটের বিয়ানীবাজার এলাকার বড়গ্রাম সাদিমাপুর গ্রামের শফি আহম্মেদ চৌধুরীর ছেলে তামিম চৌধুরী ওরফে তালহা ওরফে আব্দুল্লাহ ওরফে দুজানা আল বাঙ্গাল এবং আব্দুর রহমান ওরফে আসিফ ওরফে আজোয়াফ বিন আব্দুল্লাহ ওরফে মানিক (৩২)।এ মামলার অন্যতম আসামি গাইবান্ধার সাঘাটা এলাকার পশ্চিম রাঘবপুর গ্রামের মৃত ওসমান গণি মন্ডলের ছেলে জাহাঙ্গীর হোসেন ওরফে সুবাস ওরফে রাজিব গান্ধি ওরফে আদিল ওরফে শান্ত ওরফে টাইগার (৩৪) আটক রয়েছে।অন্য চার পলাতক আসামিরা হলেন- বগুড়ার নন্দীগ্রাম এলাকার মারিয়া গ্রামের নাছের উদ্দিনের ছেলে মামুনুর রশিদ ওরফে রিপন (২৯) রাজশাহী বাগমারা এলাকার শ্রীপুর গ্রামের আব্দুল হাকিমের ছেলে শরিফুল ইসলাম ওরফে খালিদ (২৮) টাঙ্গাইল গোপালপুর এলাকার সাখারিয়া মধ্যপাড়া গ্রামের মৃত রইজ উদ্দীন মাস্টারের ছেলে মাহমুদুল হাসান সুমন ওরফে কবির (২৭) এবং সিরাজগঞ্জ বেলকুচি এলাকার মামুদপুর গ্রামের আব্দুল নূরের ছেলে মতিউর রহমান ওরফে হৃদয় (২৫) পলাতক রয়েছে।সুনিল হত্যা মামলার তদন্তকারী কর্মকর্তা নাটোরের গোয়েন্দা পুলিশের পরিদর্শক (সিআইডি) আব্দুল হাই বলেন, মামলাটি একটি স্পর্শকাতর মামলা হিসেবে সতর্ককতার সঙ্গে পুলিশ কাজ করেছে। পলাতক চার আসামিকে গ্রেফতারে অভিযান অব্যাহত রয়েছে।রেজাউল করিম রেজা/আরএআর/জেআইএম</body>
</article>
