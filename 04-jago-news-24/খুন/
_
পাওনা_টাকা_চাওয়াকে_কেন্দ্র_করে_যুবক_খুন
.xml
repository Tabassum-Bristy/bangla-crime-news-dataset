<article>
  <headline>
পাওনা টাকা চাওয়াকে কেন্দ্র করে যুবক খুন
</headline>
  <url>https://www.jagonews24.com/country/news/422373</url>
  <published_at>
</published_at>
  <category>খুন</category>
  <body>সিরাজগঞ্জে পাওনা টাকা চাওয়াকে কেন্দ্র করে প্রতিপক্ষের ছুরিকাঘাতে দর্পণ (৩৬) নামে এক যুবক নিহত হয়েছেন। বুধবার রাত সাড়ে ৯টার দিকে সিরাজগঞ্জ পৌর এলাকার হোসেনপুর দক্ষিণ মহল্লায় এ ঘটনা ঘটে। নিহত দর্পণ হোসেনপুর দক্ষিণ মহল্লার মৃত আব্দুর রহমান মাস্টারের ছেলে।প্রত্যক্ষদর্শী ফজল হোসেনসহ স্থানীয়রা জানান, হোসেনপুর মহল্লার বাসিন্দা দর্পণের বড় ভাই রতনের কাছে একই মহল্লার জোয়াদ আলীর ছেলে আরিফ হোসেন এক লাখ টাকা পেতেন। এর মধ্যে ৮০ হাজার টাকা পরিশোধ করেছিলেন রতন। বুধবার রাতে বাকি ২০ হাজার টাকা দেয়ার কথা ছিল।কিন্তু রতন ওই টাকা পরিশোধ করতে ব্যর্থ হওয়ায় আরিফ হোসেন ক্ষিপ্ত হন। পরে দর্পণসহ পরিবারের লোকজন এগিয়ে এলে উভয়পক্ষে বাক-বিতণ্ডা শুরু হয়। এরই এক পর্যায়ে আরিফ হোসেন দর্পণকে উপুর্যপুরি ছুরিকাঘাত করে পালিয়ে যায়। গুরুতর আহত অবস্থায় উদ্ধার করে সিরাজগঞ্জ সদর হাসপাতালে নেয়ার পথে মারা যান তিনি।সিরাজগঞ্জ সদর হাসপাতালের জরুরি বিভাগের চিকিৎসক ডা. রোকন উদ্দিন বলেন, নিহতের গলায় ও বুকে ধারালো ছুরির আঘাত রয়েছে। অতিরিক্ত রক্তক্ষরণের কারণেই তার মৃত্যু হয়েছে।সিরাজগঞ্জ সদর থানার ভারপ্রাপ্ত কর্মকর্তা (ওসি) মোহাম্মদ দাউদ জানান, পাওনা টাকা চাওয়াকে নিয়ে প্রতিপক্ষের ধারালো অস্ত্রের আঘাতে দর্পণ নামের এক যুবকের মৃত্যু হয়েছে। নিহতের মরদেহ সদর হাসপাতাল মর্গে রয়েছে। খবর পেয়ে পুলিশ সুপার মিরাজ উদ্দিন আহম্মেদ ঘটনাস্থল পরিদর্শন করেছেন।ইউসুফ দেওয়ান রাজু/বিএ</body>
</article>
