<article>
  <headline>
কুয়ালালামপুরে ফিলিস্তিনি শিক্ষাবিদ খুন, সন্দেহে মোসাদ
</headline>
  <url>https://www.jagonews24.com/international/news/422862</url>
  <published_at>
</published_at>
  <category>খুন</category>
  <body>মালয়েশিয়ার রাজধানী কুয়ালালামপুরে ফিলিস্তিনি এক শিক্ষাবিদকে গুলি চালিয়ে হত্যা করে দুই দুর্বৃত্ত। স্থানীয় পুলিশ বলছে, ফজরের নামাজ পড়তে মসজিদে যাওয়ার সময় ঘাতকরা তাকে হত্যা করে।৩৫ বছর বয়সী ফিলিস্তিনি ফাদি আল-বাতশ নামের ফিলিস্তিনি শিক্ষাবিদ কট্টর ইসলামপন্থী সংগঠন হামাসের সদস্য। শনিবার রাজধানীর কুয়ালালামপুরের কাছের আবাসিক এলাকায় অজ্ঞাত বন্দুকধারীদের গুলিতে ঘটনাস্থলেই মারা যান তিনি।আল-বাতশ’র পিতা কাতারভিত্তিক সংবাদমাধ্যম আল-জাজিরাকে অভিযোগ করে বলেন যে, তার ছেলে হত্যার ইসরায়েলি গোয়েন্দা সংস্থা মোসাদ জড়িত। যত শিগগিরই সম্ভব এ গুপ্তহত্যার সঙ্গে জড়িতদের বিরুদ্ধে ব্যবস্থা নিতে তদন্ত করতে মালয়েশীয় কর্তৃপক্ষের প্রতি আহ্বান জানান তিনি।গাজা উপত্যকা নিয়ন্ত্রণকারী রাজনৈতিক দল হামাসের মুখপাত্র হাজেম কাশেম নিশ্চিত করেছেন যে, আল-বাতশ সংগঠনটির সদস্য ছিলেন।টুইটারে দেয়া এক বিবৃতিতে হামাস আল-বাতশকে ‘ফিলিস্তিনি তরুণ শিক্ষাবিদ’ হিসেবে অভিহিত করেছে। গাজা উপত্যকার জাবালিয়া এলাকার বাসিন্দা ছিলেন তিনি। আল-বাতশকে শহীদ হিসেবে উল্লেখ করে হামাস বলছে, তিনি ছিলেন একজন বিজ্ঞানী; যিনি বিদ্যুৎ খাতে ব্যাপক অবদান রেখেছেন।এসআইএস/জেআইএম</body>
</article>
