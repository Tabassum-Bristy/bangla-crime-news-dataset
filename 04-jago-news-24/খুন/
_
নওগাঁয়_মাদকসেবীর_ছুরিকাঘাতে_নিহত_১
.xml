<article>
  <headline>
নওগাঁয় মাদকসেবীর ছুরিকাঘাতে নিহত ১
</headline>
  <url>https://www.jagonews24.com/country/news/438697</url>
  <published_at>
</published_at>
  <category>খুন</category>
  <body>নওগাঁর ধামইরহাটে মাদকসেবীর ছুরিকাঘাতে মশিউর রহমান বাবু (৪৮) নামে এক ব্যক্তি নিহত হয়েছেন। এ ঘটনায় অভিযুক্ত রাজা বাবু (২২) নামে এক যুবকসহ তিনজনকে আটক করেছে পুলিশ।মঙ্গলবার সকাল ৯টার দিকে রাজাশাহী মেডিকেল কলেজ হাসপাতালে চিকিৎসাধীন অবস্থায় তার মৃত্যু হয়।নিহত মশিউর রহমান ধামইরহাট উপজেলার আড়ানগর ইউনিয়নের আড়ানগর গ্রামের দক্ষিণপাড়ার আলহাজ ফয়েজ উদ্দিনের ছেলে। আটক রাজা বাবু একই গ্রামের আব্দুল হামিদের ছেলে। সোমবার বিকেল ৪টার দিকে আড়ানগর গ্রামের স্কুল গেটের সামনে এ ছুরিকাঘাতের ঘটনা ঘটে।স্থানীয় সূত্রে জানা যায়, সোমবার বিকেলে মশিউর রহমান বাবু আড়ানগর বাজারে স্কুল গেটের পাশে পেয়ারা কিনছিলেন। এ সময় পেছন দিক থেকে এসে রাজা বাবু এলোপাতাড়ি মশিউর রহমানকে ছুরিকাঘাত করে পালিয়ে যায়। স্থানীয়রা তাকে উদ্ধার করে ধামরহাট উপজেলা স্বাস্থ্য কমপ্লেক্সে নিয়ে যায়। অবস্থা গুরতর হওয়ায় সেখান প্রাথমিক চিকিৎসা দিয়ে রাজশাহী মেডিকেল কলেজ হাসপাতালে স্থানান্তর করা হয়। রাজা বাবু এলাকায় একজন মাদকসেবী হিসেবে পরিচিত।আড়ানগর ইউনিয়ন পরিষদ চেয়ারম্যান শাহজাহান আলী (কমল) বলেন, কিছুদিন আগে আড়ানগর গ্রামের ইউসুফ আলী নামে এক ব্যক্তির জমিজমা সংক্রান্ত বিষয়ে গ্রামে সালিশ হয়। সালিশে মশিউর রহমান বাবুসহ কয়েকজন ইউপি মেম্বারও ছিলেন। তবে মশিউর রহমান বাবুকে সালিশে প্রধান দায়িত্ব দেয়া হয়। বিচারের রায় ইউসুফ আলীর বিপক্ষে যায়। সে সূত্র ধরে ইউসুফ আলী ১০ হাজার টাকায় চুক্তি করে মাদকসেবীদের নিয়ে মশিউর রহমানের ওপর হামলা চালায়। পরে রাজাশাহী মেডিকেল কলেজ হাসপাতালে চিকিৎসাধীন অবস্থায় তিনি মারা যান।ধামইরহাট থানা পুলিশের ওসি (তদন্ত) সানোয়ার হোসেন বলেন, খবর পেয়ে মূল হোতা রাজা বাবুসহ তিনজনকে আটক করা হয়েছে। এ ঘটনায় মামলার প্রক্রিয়া চলছে।আব্বাস আলী/আরএআর/জেআইএম</body>
</article>
