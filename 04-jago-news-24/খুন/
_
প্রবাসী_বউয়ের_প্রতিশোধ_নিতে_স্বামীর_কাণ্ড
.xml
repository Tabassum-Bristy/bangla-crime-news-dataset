<article>
  <headline>
প্রবাসী বউয়ের প্রতিশোধ নিতে স্বামীর কাণ্ড
</headline>
  <url>https://www.jagonews24.com/country/news/489335</url>
  <published_at>
</published_at>
  <category>খুন</category>
  <body>ময়মনসিংহের নান্দাইলে বাড়িতে ডেকে নিয়ে এক যুবককে কুপিয়ে হত্যার পর থানায় আত্মসমর্পণ করেছে ঘাতক। তারা সম্পর্কে শ্যালক-দুলাভাই বলে জানিয়েছে পুলিশ।নিহত যুবকের নাম সোহেল মিয়া (২৫)। সোহেল পৌর শহরের উত্তর চারআনী পাড়া গ্রামের আবুল কাশেমের ছেলে।পুলিশ ও স্থানীয়রা জানায়, শনিবার সন্ধ্যায় সাহাব উদ্দিন নামের এক যুবক থানায় এসে জানায় সে সোহেল নামে একজনকে কুপিয়ে হত্যা করেছে। এ সময় পুলিশ তাকে আটক করে।পরে জানা যায় সাহাব উদ্দিন পৌর শহরের ঝাউগড়া এলাকায় সোহেল নামের এক যুবককে সাইকেলে করে তার বাড়িতে নিয়ে যায়। সেখানে তাকে চা-বিস্কিট দিয়ে আপ্যায়নও করে। খাওয়া অবস্থায় সাহাব উদ্দিন ধারালো দা দিয়ে সোহেলকে এলাপাথারি কুপিয়ে পালিয়ে যায়। পরে স্থানীয়রা সোহেলকে মুমূর্ষু অবস্থায় নান্দাইল উপজেলা স্বাস্থ্য কমপ্লেক্সে নিয়ে গেলে চিকিৎসক তাকে মৃত ঘোষণা করেন।গৌরীপুর সার্কেলের অতিরিক্ত পুলিশ সুপার শাকের আহমেদ সিদ্দিকী বলেন, ঘটনার মূল কারণ অর্থনৈতিক লেনদেন। প্রাথমিক তদন্তে জানতে পারি চার বছর আগে নিহত সোহেলের বোনকে বিয়ে করে সাহাব উদ্দিন। বিয়ের পর সোহেলের বোনকে মালয়েশিয়া পাঠায় সাহাব উদ্দিন ও সোহেল। মালয়েশিয়া যাওয়ার পর বিয়ের কথা অস্বীকার করে সোহেলের বোন। টাকা পয়সাও পাঠাত সোহেলের নামে। এ নিয়ে সোহেল ও সাহাব উদ্দিনের মধ্যে বিরোধ চলছিল।রকিবুল হাসান রুবেল/এফএ/এমএস</body>
</article>
