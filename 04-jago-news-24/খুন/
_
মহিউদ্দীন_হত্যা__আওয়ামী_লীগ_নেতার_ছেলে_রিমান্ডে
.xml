<article>
  <headline>
মহিউদ্দীন হত্যা : আওয়ামী লীগ নেতার ছেলে রিমান্ডে
</headline>
  <url>https://www.jagonews24.com/country/news/420245</url>
  <published_at>
</published_at>
  <category>খুন</category>
  <body>চট্টগ্রাম নগর যুবলীগ কর্মী মহিউদ্দিন মহিদ হত্যা মামলায় গ্রেফতার আলোচিত আওয়ামী লীগ নেতা হাজী ইকবালের ছেলে আলী আকবর ইকবাল এবং তার গাড়িচালক জিসানকে তিন দিনের রিমান্ডে পাঠিয়েছেন আদালত।রোববার বিকেলে ১০ দিনের রিমান্ড আবদনের শুনানি শেষে চট্টগ্রাম মহানগর হাকিম মো. সফি উদ্দিন এই আদেশ দেন।চট্টগ্রাম নগর পুলিশের সহকারী কমিশনার (প্রসিকিউশন) কাজী সাহাবুদ্দীন জাগো নিউজকে বিষয়টি নিশ্চিত করেন।আদালত সূত্র জানায়, গত ২৬ মার্চ দুপুরে চট্টগ্রাম নগরীর বন্দর থানার মেহের আফজল উচ্চ বিদ্যালয়ে রাজনৈতিক বিরোধের জেরে সংঘটিত হত্যাকাণ্ডে খুন হন নগর যুবলীগ কর্মী মহিউদ্দীন মহিদ। এই ঘটনায় বন্দর থানায় হাজী ইকবালকে প্রধান আসামি এবং তার ভাই-জামাতাসহ আরও ১৭ জনের নাম উল্লেখ করে একটি মামলা করা হয় পরিবারের পক্ষ থেকে। পুলিশ এ মামলায় মোট আট আসামিকে গ্রেফতারের কথা জানিয়েছে।এর মধ্যে গত ৩ এপ্রিল রাজধানীর খিলক্ষেত এলাকায় যুব মহিলা লীগের এক নেত্রীর বাসা থেকে আলী আকবর ও জিসানসহ পাঁচজনকে গ্রেফতার করে নগরীর বন্দর থানা পুলিশ। এদের মধ্যে তিনজন ৪ এপ্রিল আদালতে স্বীকারোক্তিমূলক জবানবন্দি দিলেও এ দুইজন তা করেননি। তাই এ দুজনকে পুলিশ ১০ দিনের রিমান্ডে নেয়ার আবেদন জানিয়েছিল।আবু আজাদ/জেএইচ/জেআইএম</body>
</article>
