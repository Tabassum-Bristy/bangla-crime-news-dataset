<article>
  <headline>
ঠাকুরগাঁওয়ে স্কুল শিক্ষকের মরদেহ উদ্ধার পরিবারের দাবি হত্যা
</headline>
  <url>https://www.jagonews24.com/country/news/434885</url>
  <published_at>
</published_at>
  <category>খুন</category>
  <body>ঠাকুরগাঁওয়ে স্কুল শিক্ষক ইসমাইল হোসেনের মরদেহ উদ্ধার করেছে পুলিশ। তিনি সদর উপজেলার বেগুনবাড়ি ইউনিয়নের গেদাপাড়া সরকারি প্রাথমিক বিদ্যালয়ের সহকারী শিক্ষক।বৃহস্পতিবার বিকেল ৪টায় তার বাড়ি সৈয়দপুর সরকার পাড়া নিজ বাড়ি থেকে মরদেহ উদ্ধার করে পুলিশ। পরিবারের অভিযোগ, জমিজমার লোভে স্বজনরাই তাকে হত্যা করেছে।ওই স্কুল শিক্ষকের স্ত্রী বেবী বেগম ও তার মেয়ে জুই আক্তার অভিযোগ করে বলেন, সকালে বাড়িতে কেউ না থাকার সুযোগে প্রতিপক্ষরা ঘরে ঢুকে শ্বাসরোধ করে ইসমাইলকে হত্যার পর ফাঁসিতে ঝুলিয়ে রাখে।ইসমাইল হোসেনের বড় ভাই আজাহারের সঙ্গে দীর্ঘদিন থেকে সম্পত্তি নিয়ে বিরোধ রয়েছে তার। এরই জের ধরে আজাহারের ছেলেরা এ হত্যাকাণ্ড ঘটিয়েছে বলে দাবি ওই পরিবারের।তবে আজাহারের ছেলে রাশেদ অভিযোগ অস্বীকার করে বলেন, সম্পত্তির লোভেই স্ত্রী ও মেয়েরা মিলে এ ঘটনা ঘটিয়েছে। সকালে ওই বাড়িতে গিয়ে দেখি সবাই নিশ্চুপ। কান্নাকাটি নেই। বেলা বাড়ার সঙ্গে সঙ্গে এলাকার লোকজন আসলে তারপর কান্না করতে থাকে। যা এলাকার মানুষ দেখেছে।এলাকাবাসী বলছেন, ওই বাড়ির গেট সব সময় লাগানো থাকে। এ ঘটনাটি রহস্যজনক। রহস্য উন্মোচনে প্রশাসনের প্রতি জোর দাবি জানান এলাকাবাসী। তবে কেউ যেন হয়রানির শিকার না হন এ জন্য প্রশাসনের হস্তক্ষেপ কামনা করেন তারা।ঠাকুরগাঁও থানা পুলিশের ওসি আব্দুল লতিফ মিঞা বলেন, মরদেহ ময়নাতদন্তের জন্য ঠাকুরগাঁও মর্গে পাঠানো হয়েছে। তদন্তের পর খোলাসা হবে মৃত্যুর রহস্য। তদন্ত অব্যাহত রয়েছে। মামলার প্রস্তুতি চলছে বলে জানান তিনি।রবিউল এহসান রিপন/এএম/জেআইএম</body>
</article>
