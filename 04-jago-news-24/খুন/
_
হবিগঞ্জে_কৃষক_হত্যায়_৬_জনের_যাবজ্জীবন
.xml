<article>
  <headline>
হবিগঞ্জে কৃষক হত্যায় ৬ জনের যাবজ্জীবন
</headline>
  <url>https://www.jagonews24.com/country/news/492497</url>
  <published_at>
</published_at>
  <category>খুন</category>
  <body>হবিগঞ্জের আজমিরীগঞ্জ উপজেলায় কৃষক তোতন মিয়া (৬৫) হত্যা মামলার রায়ে ছয়জনের যাবজ্জীবন কারাদণ্ড দিয়েছেন আদালত। সোমবার দুপুরে হবিগঞ্জের অতিরিক্ত জেলা ও দায়রা জজ আদালতের বিচারক এসএম নাছিম রেজা এ আদেশ দেন।দণ্ডপ্রাপ্তরা হলেন- আজমিরীগঞ্জ উপজেলার জলসুখা গ্রামের সফর আলীর ছেলে মেশাহিদ, একই গ্রামের শামসুল হকের ছেলে মোহন মিয়া, একই উপজেলার বাঘহাটি গ্রামের গোলাম মওলার ছেলে জিয়াউর রহমান, আটপাড়া গ্রামের রহমান উল্লাহর ছেলে ওয়াহাব উল্লাহ, মধ্যপাড়া মহল্লার আবুল হোসেনের ছেলে চান মিয়া ও কিশোরগঞ্জের ইটনা উপজেলার মিরকা গ্রামের বিনন মিয়ার ছেলে দিলু মিয়া।অভিযোগ প্রমাণিত না হওয়ায় মামলার অন্য ১৪ আসামিকে বেকসুর খালাস দেয়া হয়। রায় ঘোষণার সময় মোশাহিদ ও জিয়াউর রহমান আদালতে উপস্থিত ছিলেন। অন্যরা পলাতক।মামলার বিবরণে জানা যায়, ২০০৫ সালের ৩০ অক্টোবর উপজেলার খাগদাইর জলমহালের বাবুর্চির কাজ নেন তোতন মিয়া। পরদিন সকালে জলমহালের পাশে তোতন মিয়ার ক্ষতবিক্ষত মরদেহ দেখতে পান সেলু মিয়া নামে এক ব্যক্তি। তিনি তোতন মিয়ার স্বজনদের খবর দেন। এ ঘটনায় নিহত তোতন মিয়ার স্ত্রী আনোয়ারা বেগম বাদী হয়ে একই বছরের ১৫ নভেম্বর জুডিশিয়াল ম্যাজিস্ট্রেট আদালতে ২০ জনকে আসামি করে হত্যা মামলা করেন।আদালত মামলাটি গ্রহণ করে আজমিরীগঞ্জ থানার তৎকালীন ওসি শ্যামল কান্তি বড়ুয়াকে তদন্তের দায়িত্ব দেন। ২০০৬ সালের ১৯ মার্চ ২০ জনকে আসামি করে তদন্ত প্রতিবেদন দাখিল করেন ওসি শ্যামল কান্তি। আদালত ২৫ জন সাক্ষীর মধ্যে ১৫ জনের সাক্ষ্যগ্রহণ শেষে সোমবার এ রায় দেন।রাষ্ট্রপক্ষের আইনজীবী অতিরিক্ত পাবলিক প্রসিকিউটর সালেহ উদ্দিন আহমেদ বলেন, কৃষক তোতন মিয়া হত্যা মামলার রায়ে ছয়জনের যাবজ্জীবন কারাদণ্ড দিয়েছেন আদালত। অভিযোগ প্রমাণিত না হওয়ায় মামলার অন্য ১৪ জন আসামিকে বেকসুর খালাস দেয়া হয়েছে।সৈয়দ এখলাছুর রহমান খোকন/এএম/এমএস</body>
</article>
