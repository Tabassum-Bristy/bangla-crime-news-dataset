<article>
  <headline>
মির্জাপুরে ছেলের হাতে বাবা খুন
</headline>
  <url>https://www.jagonews24.com/country/news/364159</url>
  <published_at>
</published_at>
  <category>খুন</category>
  <body>টাঙ্গাইলের মির্জাপুরে দিনমজুর বাবা ফটিক মিয়াকে (৬০) কুপিয়ে হত্যা করেছে মাদক বিক্রেতা ছেলে ফিরোজ মিয়া। বৃহস্পতিবার সকালে উপজেলার বানাইল ইউনিয়নের ভাবখন্ড গ্রামে এ ঘটনা ঘটে। পুলিশ ঘাতক ছেলে ফিরোজকে আটক করেছে।পুলিশ ও এলাকাবাসী জানায়, উপজেলার ভাবখন্ড গ্রামের ফটিক মিয়ার ছেলে ফিরোজ মিয়া দীর্ঘদিন ধরে এলাকায় মাদক বিক্রি ও সেবন করে আসছিল। বাবা তাকে বাধা দিয়েও মাদক থেকে দূরে রাখতে পারেনি। এ কারণে ফটিক মিয়া অন্যের বাড়িতে দিনমজুরের কাজ করে সংসার চালাতেন। বুধবার রাতেও ফটিক মিয়া ছেলেকে মাদক বিক্রি বন্ধ করে কাজ করতে বলেন। ছেলেও বাবাকে অন্যের বাড়িতে কাজ করতে নিষেধ করে। এ নিয়ে রাতে তাদের মধ্যে কথাকাটাকাটি হয়।এরপর বৃহস্পতিবার বেলা সাড়ে ১১টার দিকে ফের কথাকাটাকাটির এক পর্যায়ে ছেলে ফিরোজ কুড়াল দিয়ে বাবা ফটিক মিয়াকে কুপিয়ে হত্যা করে। খবর পেয়ে মির্জাপুর থানা পুলিশ ঘাতক ফিরোজকে আটক করে এবং মরদেহ উদ্ধার করে ময়নাতদন্তের জন্য টাঙ্গাইল জেনারেল হাসপাতালে পাঠায়।মির্জাপুর থানা পুলিশের উপ-পরিদর্শক (এসআই) মনিরুজ্জামান মুন্সি জানান, নিহত ফটিক মিয়ার মরদেহ উদ্ধার করে টাঙ্গাইল মর্গে পাঠানো হয়েছে। তাছাড়া ঘাতক ছেলে ফিরোজ মিয়াকে আটক করে জিজ্ঞাসাবাদ করা হচ্ছে।এস এম এরশাদ/আরএআর/জেআইএম</body>
</article>
