<article>
  <headline>
পীরগঞ্জে প্রেমিকাকে হত্যার পর প্রেমিকের আত্মহত্যা
</headline>
  <url>https://www.jagonews24.com/country/news/430431</url>
  <published_at>
</published_at>
  <category>খুন</category>
  <body>ঠাকুরগাঁওয়ের পীরগঞ্জ উপজেলায় আম বাগান থেকে তরুণ-তরুণীর লাশ উদ্ধার করেছে পুলিশ। মঙ্গলবার দুপুরে উপজেলার কোষারাণীগঞ্জ ইউনিয়নের দেবীটলি বাজার এলাকার একটি আম বাগান থেকে তাদের লাশ উদ্ধার করা হয়।নিহত নন্দলাল মিলন (১৮) ওই ইউনিয়নের খালপাড়া গ্রামের উপেন্দ্র নাথের ছেলে। আর সুধারানী (১৭) একই ইউনিয়নের দেবীটলি গ্রামের তীরেন চন্দ্র রায়ের মেয়ে।এলাকাবাসী জানান, তাদের মধ্যে প্রেমের সম্পর্ক ছিল। ছেলের পক্ষ থেকে অনেকবার বিয়ের প্রস্তাব দেয়া হয়, কিন্তু মেয়েপক্ষ তাতে রাজি ছিল না। এ কারণে হয়তো তারা এ ঘটনা ঘটিয়েছে।কোষারাণীগঞ্জ ইউনিয়ন পরিষদের চেয়ারম্যান গোলাম মোস্তফা নিহত তরুণ-তরুণীর মধ্যে প্রেমের সম্পর্ক ছিল বলে নিশ্চিত করেছেন। তিনি বলেন, তারা একসঙ্গে লেখাপড়া করতো। সেখান থেকে তাদের প্রেমের সম্পর্ক গড়ে ওঠে। লাশের অবস্থান দেখে মনে হচ্ছে ছেলেটি প্রথমে মেয়েটিকে হত্যা করে পরে মেয়েটির ওড়না দিয়ে ছেলেটি নিজেও ফাঁস লাগিয়ে আত্মহত্যা করে।পীরগঞ্জ থানা পুলিশের ওসি আমিরুজ্জামান ঘটনার সত্যতা নিশ্চিত করে বলেন, মিলনের লাশ ঝুলন্ত অবস্থায় আর সুধার লাশ মাটিতে পড়ে থাকা অবস্থায় উদ্ধার করা হয়। এ ঘটনায় আইনগত ব্যবস্থা নেয়ার প্রক্রিয়া চলছে। লাশ উদ্ধার করে ময়নাতদন্তের জন্য ঠাকুরগাঁও আধুনিক সদর হাসপাতাল মর্গে পাঠানো হয়েছে।রবিউল এহসান রিপন/এমএএস/জেআইএম</body>
</article>
