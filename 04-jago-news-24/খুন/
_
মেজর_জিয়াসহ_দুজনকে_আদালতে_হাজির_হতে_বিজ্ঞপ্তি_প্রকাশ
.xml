<article>
  <headline>
মেজর জিয়াসহ দুজনকে আদালতে হাজির হতে বিজ্ঞপ্তি প্রকাশ
</headline>
  <url>https://www.jagonews24.com/law-courts/news/513632</url>
  <published_at>
</published_at>
  <category>খুন</category>
  <body> ব্লগার ও লেখক অভিজিৎ রায় হত্যা মামলায় পলাতক দুই আসামি মেজর সৈয়দ মোহাম্মদ জিয়াউল হক ওরফে জিয়া (চাকরিচ্যুত মেজর) ও আকরাম হোসেন ওরফে আবিরকে আদালতে হাজির হতে পত্রিকায় বিজ্ঞপ্তি প্রকাশের আদেশ দিয়েছেন ট্রাইব্যুনাল।রোববার ঢাকা সন্ত্রাসবিরোধী বিশেষ ট্রাইব্যুনালের বিচারক মো. মজিবুর রহমান এ আদেশ দেন। আদালত পরবর্তী শুনানির জন্য আগামী ১ আগস্ট দিন ধার্য করেন।এর আগে ১১ এপ্রিল ঢাকা সন্ত্রাসবিরোধী বিশেষ ট্রাইব্যুনালের বিচারক মো. মজিবুর রহমান ছয়জনের বিরুদ্ধে যে চার্জশিট (অভিযোগপত্র) দেয়া হয়েছে তা গ্রহণ করে পলাতক দুজনের বিরুদ্ধে গ্রেফতারি পরোয়ানা জারি এবং ১৫ জনকে অব্যাহতি প্রদান করেন।গ্রেফতারি পরোয়ানাভুক্ত দুই আসামি হলেন- মেজর সৈয়দ মোহাম্মদ জিয়াউল হক ওরফে জিয়া ও আকরাম হোসেন ওরফে আবির।ব্লগার ও লেখক অভিজিৎ রায়কে ২০১৫ সালের ২৬ ফেব্রুয়ারি রাত সোয়া ৯টার দিকে ঢাকা বিশ্ববিদ্যালয়ের টিএসসি এলাকায় সোহরাওয়ার্দী উদ্যানের পাশে সন্ত্রাসীরা কুপিয়ে জখম করে। আহত অবস্থায় তাকে ঢাকা মেডিকেল কলেজ (ঢামেক) হাসপাতালে নেয়া হলে রাত সাড়ে ১০টার দিকে চিকিৎসাধীন অবস্থায় মারা যান।ওই বছরের ২৭ ফেব্রুয়ারি অভিজিতের বাবা বিশিষ্ট শিক্ষাবিদ অজয় রায় শাহবাগ থানায় একটি হত্যা মামলা করেন।চলতি বছরের ১৩ মার্চ ঢাকা মহানগর হাকিম সরাফুজ্জামান আনসারীর আদালতে ছয়জনের বিরুদ্ধে চার্জশিট দাখিল করেন মামলার তদন্ত কর্মকর্তা পুলিশের কাউন্টার টেররিজম ইউনিটের পরিদর্শক মনিরুল ইসলাম। মামলায় সাক্ষী করা হয় ৩৪ জনকে।মামলার আসামিরা হলেন- মেজর সৈয়দ মোহাম্মদ জিয়াউল হক ওরফে জিয়া (চাকরিচ্যুত মেজর), মোজাম্মেল হুসাইন ওরফে সায়মন (সাংগঠনিক নাম শাহরিয়ার), আবু সিদ্দিক সোহেল ওরফে সাকিব ওরফে সাজিদ ওরফে শাহাব, আকরাম হোসেন ওরফে আবির, মো. আরাফাত রহমান ও শফিউর রহমান ফারাবি।জেএ/এমএআর/এমকেএইচ</body>
</article>
