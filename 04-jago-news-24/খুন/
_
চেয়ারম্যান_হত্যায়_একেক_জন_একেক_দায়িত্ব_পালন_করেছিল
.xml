<article>
  <headline>
চেয়ারম্যান হত্যায় একেক জন একেক দায়িত্ব পালন করেছিল
</headline>
  <url>https://www.jagonews24.com/country/news/450835</url>
  <published_at>
</published_at>
  <category>খুন</category>
  <body>সাতক্ষীরার কালিগঞ্জ উপজেলার কৃষ্ণনগর ইউপির চেয়ারম্যান জাপা নেতা মোশাররফ হোসেন হত্যায় জড়িত থাকার কথা স্বীকার করে জবানবন্দি দিয়েছেন আরও দুইজন। বৃহস্পতিবার সাতক্ষীরার আমলী আদালত-১ এ জবানবন্দি দেন তারা।হত্যাকাণ্ডে জড়িত দুই আসামি হলেন শ্যামনগর উপজেলার কাশিমাড়ি ইউনিয়নের গোবিন্দপুর গ্রামের খোকন ঢালি ও কালিগঞ্জের কৃষ্ণনগর গ্রামের রনজিত মন্ডল।এর আগে আদালতে স্বীকারোক্তিমূলক জবানবন্দি দেন মামলার অপর আসামি মোজাফফর বিশ্বাস। চেয়ারম্যান হত্যায় একেক জন একেক দায়িত্ব পালন করেছিলেন বলেও জানান তারা।কালিগঞ্জ থানা পুলিশের ওসি হাসান হাফিজুর রহমান জাগো নিউজকে বলেন, হত্যাকাণ্ডের পর তারা কোন স্থানে মিলিত হয়েছিল, কে কে হত্যাকাণ্ডে অংশ নিয়েছিল, কে কি দায়িত্ব পালন করেছে সবকিছুই আদালতে স্বীকার করেছে তারা।এছাড়া রনজিত ও খোকন হত্যা সংগঠিত হওয়ার কাজে কি কি সহযোগিতা করেছে সবকিছু জানিয়েছে। জবানবন্দির পর তাদেরকে জেলহাজতে পাঠানো হয়। তদন্তের স্বার্থে এখনই সব খুলে বলা সম্ভব নয়। তবে হত্যায় জড়িত বাকি আসামিদের গ্রেফতারে অভিযান অব্যাহত রয়েছে বলেও জানান ওসি।প্রসঙ্গত, গত শনিবার রাত পৌনে ১১টার দিকে কৃষ্ণনগর ইউনিয়ন যুবলীগ অফিসে বসা অবস্থায় তাকে কুপিয়ে ও গুলি করে হত্যা করে দুর্বৃত্তরা।এ ঘটনায় নিহতের মেয়ে সাফিয়া পারভিন বাদী হয়ে রোববার রাতে ১৯ জনের নাম উল্লেখসহ অজ্ঞাত ২০ জনের নামে মামলা করেন। হত্যাকাণ্ডে জড়িত এ পর্যন্ত চারজনকে গ্রেফতার করেছে পুলিশ। গ্রেফতারদের মধ্যে তিনজন আদালতে স্বীকারোক্তিমূলক জবানবন্দি দিয়েছেন।আকরামুল ইসলাম/এএম/জেআইএম</body>
</article>
