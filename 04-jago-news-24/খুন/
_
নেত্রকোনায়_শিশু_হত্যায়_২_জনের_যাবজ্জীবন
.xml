<article>
  <headline>
নেত্রকোনায় শিশু হত্যায় ২ জনের যাবজ্জীবন
</headline>
  <url>https://www.jagonews24.com/country/news/414731</url>
  <published_at>
</published_at>
  <category>খুন</category>
  <body>নেত্রকোনার দূর্গাপুরে জমি সংক্রান্ত বিরোধের জেরে ৫ বছরের শিশু তৃষা মনিকে শ্বাসরোধে হত্যার দায়ে দুইজনকে যাবজ্জীবন কারাদণ্ড ও ২৫ হাজার টাকা জরিমানা অনাদায়ে আরও ১ মাসের কারাদণ্ড দিয়েছেন আদালত।নেত্রকোনার জেলা ও দায়রা জজ কে এম রাশেদুজ্জামান রাজা সোমবার দুপুরে আসামিদের উপস্থিতিতে এ রায় দেন।সাজাপ্রাপ্তরা হলেন- দূর্গাপুর উপজেলার চন্ডীগড় ইউনিয়নের পাবিয়াখালী গ্রামের মৃত আমীর শেখের ছেলে মঙ্গল হোসেন (৫৫) ও তার কন্যা রুখসানা পারভীন ওরফে খুকুমনি (১৯)।মামলার বিবরণে জানা যায়, পাবিয়াখালী গ্রামের বাসিন্দা নাগেরগাতী অনির্বাণ বালিকা উচ্চ বিদ্যালয়ের সহকারী শিক্ষক মো. শফিকুল ইসলামের সঙ্গে একই গ্রামের প্রতিবেশী মৃত আমীর শেখের ছেলে মঙ্গল হোসেনের জমি সংক্রান্ত বিরোধ চলছিল।২০১০ সালের ২৪ সেপ্টেম্বর শফিকুল ইসলামের ৫ বছরের মেয়ে তৃষা মনি ঘর থেকে বের হয়ে পাশের বাড়ি যায়। সে আর বাড়িতে ফিরে না আসায় ২৫ সেপ্টেম্বর দূর্গাপুর থানায় একটি জিডি করা হয়।২৬ সেপ্টেম্বর সকাল ৯টার দিকে প্রতিবেশী আব্দুল খালেকের মা আদরের নেছা বাড়ির পেছনে তৃষার মরদেহ পড়ে থাকতে দেখে চিৎকার করলে এলাকাবাসী ছুটে এসে থানায় খবর দেয়। পুলিশ মরদেহ উদ্ধার করে ময়নাতদন্তের জন্য নেত্রকোনা আধুনিক সদর হাসপাতাল মর্গে পাঠায়।এ ঘটনায় মৃতের বাবা শফিকুল ইসলাম বাদী হয়ে ২৭ সেপ্টেম্বর মঙ্গল হোসেনসহ চারজনকে আসামি করে দূর্গাপুর থানায় হত্যা মামলা করেন। পুলিশ তদন্ত শেষে ২০১১ সালের ৩০ এপ্রিল চার আসামির বিরুদ্ধে আদালতে চার্জশিট দেন।১০ জন সাক্ষীর সাক্ষ্যগ্রহণ শেষে আসামি মঙ্গল হোসেন ও তার কন্যা রুখসানা পারভীন ওরফে খুকুমনির বিরুদ্ধে অপরাধ প্রমাণিত হওয়ায় এ রায় দেন বিচারক। মামলায় অপর দুই আসামি আল আমিন ও জিয়াউর রহমানের বিরুদ্ধে অপরাধ প্রমাণিত না হওয়ায় বেকসুর খালাস দেন।রাষ্ট্রপক্ষে মামলা পরিচালনা করেন ভারপ্রাপ্ত পিপি অ্যাডভোকেট সাইফুল আলম প্রদীপ আর আসামি পক্ষে মামলা পরিচালনা করেন অ্যাডভোকেট নজরুল ইসলাম খান।কামাল হোসাইন/এএম/আরআইপি</body>
</article>
