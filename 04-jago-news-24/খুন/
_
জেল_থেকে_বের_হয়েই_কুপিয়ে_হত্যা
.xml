<article>
  <headline>
জেল থেকে বের হয়েই কুপিয়ে হত্যা
</headline>
  <url>https://www.jagonews24.com/country/news/419917</url>
  <published_at>
</published_at>
  <category>খুন</category>
  <body>চুয়াডাঙ্গার আলমডাঙ্গা উপজেলার যুগিরহুদা গ্রামে হেলাল উদ্দীন (৫২) নামে একজনকে কুপিয়ে হত্যা করেছে মাদক ব্যবসায়ী মানিক মিয়া।নিহত হেলাল উদ্দীন উপজেলার যুগিরহুদা গ্রামের মৃত একদিল বিশ্বাসের ছেলে। ঘাতক মানিক একই উপজেলার একদার আলীর ছেলে।এলাকাবাসী জানায়, শনিবার সকালে হেলাল উদ্দীন নিজ জমির ধানখেতে সেচ দিতে যায়। এ সময় একই গ্রামের মাদক ব্যবসায়ী মানিক তাকে এলোপাথাড়ি কুপিয়ে হত্যা করে পালিয়ে যায়। খবর পেয়ে আলমডাঙ্গা থানা পুলিশ ঘটনাস্থল থেকে মরদেহ উদ্ধার করে ময়নাতদন্তের জন্য চুয়াডাঙ্গা সদর হাসপাতাল মর্গে পাঠায়।নিহতের ছেলে সৌরভ জানান, এক সপ্তাহ আগে মাদক ব্যবসায়ী মানিককে আলমডাঙ্গা থানার পুলিশ আটক করে নিয়ে যায়। আর এই আটকে তার বাবার যোগসাজশ আছে বলে ধারণা করতে থাকে মানিক। মানিক জেল থেকে ছাড়া পেয়ে আজ তার বাবাকে হত্যা করে।আলমডাঙ্গা থানার ওসি (তদন্ত) লুতফুল কবির ঘটনার সত্যতা নিশ্চিত করে জানান, পূর্ব শত্রুতার জের ধরে এ ঘটনা ঘটতে পারে বলে ধারণা করা হচ্ছে। তদন্তের পরই প্রকৃত ঘটনা জানা যাবে। মানিককে ধরতে পুলিশি অভিযান অব্যাহত রয়েছে।সালাউদ্দিন কাজল/এফএ/এমএস</body>
</article>
