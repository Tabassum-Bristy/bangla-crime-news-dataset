<article>
  <headline>
নওগাঁয় মিনি চৌধুরী হত্যা : দুই আসামি গ্রেফতার
</headline>
  <url>https://www.jagonews24.com/country/news/396760</url>
  <published_at>
</published_at>
  <category>খুন</category>
  <body>নওগাঁয় গৃহবধূ মিনি চৌধুরী (৬৫) হত্যা মামলার প্রধান দুই আসামিকে গ্রেফতার করেছে পুলিশ। রোববার ভোরে তাদেরকে গ্রেফতারের পর সন্ধ্যায় বিষয়টি সাংবাদিকদের জানানো হয়। তবে কোথা থেকে তাদের গ্রেফতার করা হয়েছে পুলিশ তদন্তের স্বার্থে তা গোপন রেখেছে।গ্রেফতার হলেন- বগুড়া জেলার আদমদিঘী উপজেলার অন্তাহার গ্রামের ফিরোজ হোসেনের ছেলে চঞ্চল (১৯) এবং একই গ্রামের মৃত সালাম হোসেনের ছেলে সোহাগ হোসেন (২১)।গ্রেফতারের পর সকালে তাদের নওগাঁ চিফ জুডিশিয়াল ম্যাজিস্ট্রেট কোর্টে হাজির করা হলে আসামিরা ১৬৪ ধারায় জবানবন্দি দেন। রোববার সন্ধ্যা সাড়ে ৭টার দিকে নওগাঁ সদর থানায় সাংবাদিকের সামনে আসামিদের হাজির করা হয়। তাদের কাছ থেকে জানা যায় চাঞ্চল্যকর তথ্য।আসামিরা জানান, নওগাঁ শহরের পোস্ট অফিস পাড়ায় নিজ বাড়ির দ্বিতীয় তলায় গৃহবধু মিনি চৌধুরী একাই থাকতেন। তিনি ছিলেন জেলার রানীনগর উপজেলার সাবেক চেয়ারমেন মৃত কেসি মশিউর রহমান বাচ্চু চৌধুরীর স্ত্রী। হত্যকারী দুইজন নিহতের বাড়িতে রং মিস্ত্রীর কাজ করেছিল। গত ২ ডিসেম্বর তাদের কাজ শেষ হয়ে যায় এবং দেনা পাওনাও পরিশোধ করা হয়। কাজের সুবাদে তারা বাড়ির অনেক কিছু তথ্য জেনে যায়। এছাড়া গৃহবধূর কাছে ২০-২৫ হাজার টাকা ছিল সেটাও তারা জেনে যায়। কিন্তু গত ৬ ডিসেম্বর সকাল ৯টার তারা পরিকল্পনা করে টাকা-পয়সা লুট করার জন্য আবারও ওই বাড়িতে যায়। পরিস্থিতি ঘোলাটে দেখে গৃহবধূকে গলা কেটে হত্যা করে কোনো কিছু চুরি না করেই তারা পালিয়ে যায়।মামলার বাদী নিহতের মেয়ে শাম্মী সুলতানা তৃনা বলেন, ঘটনার আগের দিনই মায়ের সঙ্গে ফোনে কথা বলে খোঁজ-খবর নিয়েছিলাম। তারা চুরি করতে গেছে মাকে বেঁধে রাখতে পারত। কিন্তু এভাবে তারা কেন মাকে হত্যা করল। আমি ওদের ফাঁসি চাই।নওগাঁ সদর থানা পুলিশের ভারপ্রাপ্ত কর্মকর্তা (ওসি) তোরিকুল ইসলাম বলেন, ঘটনার পর নিহত গৃহবধূর দ্বিতীয় মেয়ে শাম্মী সুলতানা তৃনা বাদী হয়ে অজ্ঞাত আসামি করে নওগাঁ সদর থানায় মামলা করেন। আমাদের সন্দেহ ছিল মিস্ত্রীদের ওপর এবং বাড়ির বাহিরে সিসি টিভি ক্যামেরায় সোহাগের চেহারা কিছুটা বোঝা যাচ্ছিল।তিনি বলেন, রোববার ভোরে তাদের আটক করা হয়েছে। সোমবার তাদের নওগাঁ জেল হাজতে পাঠানো হবে।আব্বাস আলী/আরএআর/জেআইএম</body>
</article>
