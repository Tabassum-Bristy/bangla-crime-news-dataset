<article>
  <headline>
১২ বছর পর প্রমাণ হলো বাবাই খুনি
</headline>
  <url>https://www.jagonews24.com/country/news/475484</url>
  <published_at>
</published_at>
  <category>খুন</category>
  <body>পটুয়াখালীর কলাপাড়া উপজেলায় দুই বছর বয়সী মেয়ে মুনিয়া আক্তারকে (২) হত্যার দায়ে বাবা শাহাদত হোসেনকে (৪১) যাবজ্জীবন কারাদণ্ড দিয়েছেন আদালত।একই সঙ্গে তাকে ১০ হাজার টাকা জরিমানা অনাদায়ে আরও ছয় মাসের সশ্রম কারাদণ্ড দেয়া হয়। বুধবার দুপুরে পটুয়াখালী বিশেষ দায়রা জজ আদালতের বিচারক মো. শহীদুল্লাহ এ রায় দেন।মামলার নথি থেকে জানা যায়, ২০০৭ সালের ১১ এপ্রিল কলাপাড়ার নিলগঞ্জের ফতেপুরে জমি সংক্রান্ত বিরোধের জের ধরে প্রতিপক্ষকে ফাঁসানোর জন্য মুনিয়া আক্তারকে কুপিয়ে আহত করে বাবা শাহাদত হোসেন।ঘটনার পরদিন ১২ এপ্রিল পটুয়াখালী হাসপাতালে চিকিৎসাধীন অবস্থায় মারা যায় মুনিয়া। এ ঘটনায় চাচাতো ভাই আবদুর রহমানকে আসামি করে হত্যা মামলা করেন মুনিয়ার বাবা শাহাদত।তদন্তে ঘটনাটি মিথ্যা প্রমাণিত হওয়ায় আদালতে চার্জশিট দেয় পুলিশ। পরে সত্য ঘটনা উদঘাটন হলে ২০০৭ সালের ৪ সেপ্টেম্বর শাহাদত হোসেনকে একমাত্র আসামি করে কলাপাড়া থানা পুলিশের এসআই নাজমুল করিম বাদী হয়ে হত্যা মামলা করেন। দীর্ঘ শুনানি ও ১৫ জন সাক্ষীর সাক্ষ্যগ্রহণ শেষে ১২ বছর পর প্রমাণিত হয় মুনিয়ার খুনি তার বাবা। ফলে বাবা শাহাদত হোসেনকে যাবজ্জীবন কারাদণ্ড দেন আদালত। রায় ঘোষণার সময় পলাতক ছিলেন শাহাদত।আদালতে রাষ্ট্রপক্ষে মামলা পরিচালনা করেন পাবলিক প্রসিকিউটর (পিপি) আরিফুল হক টিটু ও আসামিপক্ষে ছিলেন আইনজীবী বদিরুজ্জামান।মহিব্বুল্লাহ চৌধুরী/এএম/এমকেএইচ</body>
</article>
