<article>
  <headline>
ধারের টাকা পরে দিতে চাওয়ায় শাহিনকে হত্যা
</headline>
  <url>https://www.jagonews24.com/country/news/447316</url>
  <published_at>
</published_at>
  <category>খুন</category>
  <body>ধারের বিশ টাকা শোধ না করার অপরাধে প্রাণ দিতে হলো শাহীন হোসেন (৩০) নামে এক যুবককে। শনিবার সকালে রাজশাহী মেডিকেল কলেজ হাসপাতালে চিকিৎসাধীন অবস্থায় তিনি মারা যান। এর আগে ২২ আগস্ট ঈদের দিন ঈশ্বরদী উপজেলার সাহাপুর ইউনিয়নের পশ্চিমপাড়া গ্রামে মারধরের ঘটনায় শাহীন গুরুতর আহত হন।নিহত শাহীন ওই এলাকার আশরাফ হোসেনের ছেলে এবং একজন দিনমজুর ছিলেন।স্থানীয়রা জানায়, সাহাপুর পশ্চিমপাড়া গ্রামের মতিয়ার হোসেনের ছেলে রয়েল হোসেনের কাছ থেকে দিনমজুর শাহীন ২০ টাকা ধার নিয়েছিল। ঈদের দিন রয়েল সেই টাকা চাইলে, শাহীন টাকা নেই পরে দিব বলে জানায়। এতে রয়েল ক্ষিপ্ত হয়ে শাহীনের উপর চড়াও হলে দুইজনের মধ্যে ধাক্কাধাক্কি ও মারধরের ঘটনা ঘটে। এ ঘটনার জের ধরে কিছুক্ষণ পর রয়েল একই গ্রামের নায়েব আলী নাবুর ছেলে স্বপন ও আলম সরদারের ছেলে বাপ্পি সরদারকে ডেকে এনে শাহীনকে বাঁশের লাঠি দিয়ে মারধর করে। লাঠির আঘাতে শাহীনের মাথাসহ শরীরের বিভিন্ন অংশ ক্ষতবিক্ষত হয়। পরে শাহীনের বাবা আশরাফ হোসেন ছেলেকে উদ্ধার করতে এগিয়ে এলে রয়েল তাকেও লাঠি দিয়ে মারধর করে। এ ঘটনায় শাহীনের বড় ভাবীও আহত হন।আহতদের দ্রুত ঈশ্বরদী উপজেলা স্বাস্থ্য কমপ্লেক্সে ভর্তি করা হয়। সেখানে শাহীনের অবস্থার অবনতি হলে পাবনা মেডিকেল কলেজ হাসপাতালে পাঠানো হয়। পরে শুক্রবার উন্নত চিকিৎসার জন্য পাবনা থেকে রাজশাহী মেডিকেল কলেজ হাসপাতালে পাঠানো হলে সেখানে চিকিৎসাধীন অবস্থায় শনিবার সকাল ৬টার দিকে তিনি মারা যান।ঈশ্বরদী থানা পুলিশের ভারপ্রাপ্ত কর্মকর্তা (ওসি) মো. আজিম উদ্দিন জানান, বিষয়টি শুনেছি। নিহতদের পরিবারের পক্ষ থেকে এখন পর্যন্ত কেউ অভিযোগ করেননি।আলাউদ্দিন আহমেদ/আরএ/জেআইএম</body>
</article>
