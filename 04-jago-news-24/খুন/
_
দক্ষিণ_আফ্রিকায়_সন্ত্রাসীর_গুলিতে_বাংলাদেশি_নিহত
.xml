<article>
  <headline>
দক্ষিণ আফ্রিকায় সন্ত্রাসীর গুলিতে বাংলাদেশি নিহত
</headline>
  <url>https://www.jagonews24.com/country/news/496526</url>
  <published_at>
</published_at>
  <category>খুন</category>
  <body>দক্ষিণ আফ্রিকায় সন্ত্রাসীদের হাতে খুন হয়েছেন নোয়াখালীর চাটখিল উপজেলার আবদুর রহমান ওরফে সায়মন (২০) নামে এক তরুণ। শনিবার রাত ৮টার দিকে তার মৃত্যুর বিষয়টি পরিবারকে নিশ্চিত করেছে সাউথ আফ্রিকায় থাকা অন্য স্বজনরা।নিহত সায়মন উপজেলার খিলপাড়া ইউনিয়নের শ্রীপুর গ্রামের আলমগীর হোসেনর ছেলে।তার স্বজনদের সঙ্গে কথা বলে জানা যায়, প্রায় দেড় বছর আগে ৭ লাখ টাকা খরচ করে দক্ষিণ আফ্রিকায় কাজের সন্ধানে যান সায়মন। সেখানকার জোহানেসবার্গের ফ্রিডম পার্ক এলাকায় তার এক খালুর দোকানে কাজ করতেন তিনি।গত সোমবার দোকানে বেশ কয়েকজন কৃষ্ণাঙ্গ সন্ত্রাসী ডাকাতির উদ্দেশ্যে হানা দেয়। এ সময় সায়মন তাদের বাধা দিলে সন্ত্রাসীরা তাকে গুলি করে দোকান লুট করে নিয়ে যায়। পরে গুরুতর আহত সায়মনকে স্থানীয় একটি হাসপাতালে ভর্তি করা হলে সেখানে চিকিৎসাধীন অবস্থায় শনিবার সন্ধ্যায় তার মৃত্যু হয়।মিজানুর রহমান/এফএ/জেআইএম</body>
</article>
