<article>
  <headline>
এক ঘুষিতে প্রবাসী ভাইকে মেরে ফেললো ভাই
</headline>
  <url>https://www.jagonews24.com/country/news/423878</url>
  <published_at>
</published_at>
  <category>খুন</category>
  <body>বরিশালের গৌরনদী উপজেলার ভুরঘাটা গ্রামে মুরগির খোয়াড় ভাঙচুরের ঘটনাকে কেন্দ্র করে মেজো ভাইয়ের এক ঘুষিতে সৌদি প্রবাসী ছোট ভাই বাদল আকনের (৩৫) মৃত্যু হয়েছে।বৃহস্পতিবার সকাল সাড়ে ৮টার দিকে এ ঘটনা ঘটে। মৃত বাদল আকন ভুরঘাটা গ্রামের গোলামালী আকনের ছেলে।প্রতিবেশীরা জানান, গোলামালী আকনের প্রবাসী তিন ছেলের মধ্যে বাড়ির কক্ষ ভাগবাটোয়ারা নিয়ে বিরোধ চলে আসছিল। এক মাস আগে মেজো ভাই নজরুল ইসলাম মালয়েশিয়া থেকে বাড়িতে এসে ছোট ভাই বাদল আকনের মুরগির খোয়াড় ভাঙচুর করে।গত ১৮ এপ্রিল ছোট ভাই বাদল আকন সৌদি থেকে বাড়িতে এসে ওই মুরগির খোয়াড় নজরুলকে মেরামত করে দিতে বলে। মেরামত করে না দেয়ার ও যৌথভাবে নির্মিত বাড়ির কক্ষ ভাগাভাগির ঘটনাকে কেন্দ্র করে বৃহস্পতিবার সকাল সাড়ে ৮টার দিকে মেজো ভাই নজরুল আকনের সঙ্গে ছোট ভাই বাদল আকনের বাকবিতণ্ডা বাধে।একপর্যায়ে মেজো ভাই নজরুল আকন ও তার স্ত্রী রেহানা বেগম ক্ষিপ্ত হয়ে বাদলের ওপর হামলা চালালে দুই ভাইয়ের মধ্যে হাতাহাতির ঘটনা ঘটে।এ সময় নজরুলের এক ঘুষিতে বাদল মাটিতে লুটিয়ে পড়ে। তাৎক্ষণিক বাড়ির লোকজন অজ্ঞান অবস্থায় বাদলকে উদ্ধার করে গৌরনদী উপজেলা স্বাস্থ্য কমপ্লেক্সে নেয়া হলে কর্তব্যরত চিকিৎসক তাকে মৃত ঘোষণা করেন।উপজেলা স্বাস্থ্য কমপ্লেক্সের মেডিকেল অফিসার ডা. আব্দুল্লাহ আল মামুন জানান, স্বাস্থ্য কমপ্লেক্সে আনার আগেই বাদল মারা গেছেন। বাদলের শরীরে কোনো আঘাতের চিহ্ন পাওয়া যায়নি।গৌরনদী মডেল থানা পুলিশের ওসি মো. মুনিরুল ইসলাম মুনির জানান, মৃত বাদলের মরদেহ উদ্ধার করে ময়নাতদন্তের জন্য মর্গে পাঠানো হয়েছে। মৃতের স্ত্রী সহকারী শিক্ষিকা ইতি আক্তার বাদী হয়ে এ ঘটনায় হত্যা মামলা করার প্রস্তুতি নিচ্ছেন। এ ঘটনায় জড়িতদের গ্রেফতারের চেষ্টা চলছে।সাইফ আমীন/এএম/পিআর</body>
</article>
