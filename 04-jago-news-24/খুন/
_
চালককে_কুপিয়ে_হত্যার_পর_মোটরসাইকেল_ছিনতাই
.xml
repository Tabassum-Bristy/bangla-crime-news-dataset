<article>
  <headline>
চালককে কুপিয়ে হত্যার পর মোটরসাইকেল ছিনতাই
</headline>
  <url>https://www.jagonews24.com/country/news/459643</url>
  <published_at>
</published_at>
  <category>খুন</category>
  <body>রাজবাড়ীর গোয়ালন্দ উপজেলার দৌলতদিয়ায় মঞ্জু সেখ (২৫) নামের এক চালককে কুপিয়ে হত্যার পর মোটরসাইকেল ছিনতাই করেছে দুর্বৃত্তরা।শুক্রবার রাতে দৌলতদিয়ার আক্কাস আলী হাই স্কুলের পাশে এ ঘটনা ঘটে। শনিবার সকালে মঞ্জু সেখের মরদেহ উদ্ধার করে পুলিশ। নিহত মঞ্জু সেখ উপজেলার দৌলতদিয়া ইউনিয়ন রহমান ফকির পাড়ার বাবলু সেখের ছেলে। দীর্ঘদিন ধরে এলাকায় ভাড়ায় মোটরসাইকেল চালাতেন তিনি।নিহত মঞ্জুর বাবা বাবলু সেখ বলেন, শুক্রবার জুমার নামাজের আগে মঞ্জুকে বাড়ি থেকে ডেকে নিয়ে যায় এক অপরিচিত ছেলে। ছেলেটিকে এর আগে আমি কখনো দেখিনি। এরপর থেকে মঞ্জু আর বাড়ি ফেরেনি। রাতে অনেক খোঁজাখুঁজি করেও তাকে পাওয়া যায়নি। তার ব্যবহৃত মোবাইল নম্বর বন্ধ পাই আমরা। শনিবার সকালে দৌলতদিয়া আক্কাস আলী হাই স্কুলের পাশে একটি মরদেহ দেখে এলাকাবাসী গোয়ালন্দ ঘাট থানা পুলিশকে খবর দেয়। পরে আমরা গিয়ে মঞ্জুর মরদেহ শনাক্ত করি।বিষয়টি নিশ্চিত করে গোয়ালন্দ ঘাট থানা পুলিশের পরিদর্শক (তদন্ত) মো. আমিনুল ইসলাম বলেন, খবর পেয়ে মঞ্জুর মরদেহ উদ্ধার করে ময়নাতদন্তের জন্য রাজবাড়ী মর্গে পাঠিয়েছে পুলিশ। তাকে হত্যা করেছে দুর্বৃত্তরা।রুবেলুর রহমান/এএম/এমএস</body>
</article>
