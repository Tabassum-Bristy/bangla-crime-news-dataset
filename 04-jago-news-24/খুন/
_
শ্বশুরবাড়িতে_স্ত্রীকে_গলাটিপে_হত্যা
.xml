<article>
  <headline>
শ্বশুরবাড়িতে স্ত্রীকে গলাটিপে হত্যা
</headline>
  <url>https://www.jagonews24.com/country/news/421756</url>
  <published_at>
</published_at>
  <category>খুন</category>
  <body>সিরাজগঞ্জে সীমা খাতুন (২২) নামে এক গৃহবধূকে গলাটিপে হত্যার অভিযোগ পাওয়া গেছে। সোমবার বেলা ১১টার দিকে জেলার পৌর এলাকার সয়াধানগড়া মধ্যপাড়া মহল্লায় এ ঘটনা ঘটে। সীমা ওই এলাকার খবির উদ্দিনের মেয়ে।স্থানীয়রা জানান, গত ৭-৮ বছর আগে রায়গঞ্জ উপজেলার ভুইয়াগাঁতী গ্রামের জলিম উদ্দিনের ছেলে আব্দুর রাজ্জাকের সঙ্গে পৌর এলাকার সয়াধানগড়া মধ্যপাড়া মহল্লার খবির উদ্দিনের মেয়ে সীমার বিয়ে হয়। বিয়ের কিছুদিন পর থেকে স্বামী-স্ত্রীর মধ্যে দ্বন্দ্ব চলে আসছিল। এ অবস্থায় পহেলা বৈশাখ উপলক্ষে সীমাসহ তার আরও দুই মেয়ে ও জামাইদের দাওয়াত করে বাসায় নিয়ে আসেন খবির উদ্দিন। রোববার দুই মেয়ে-জামাই চলে গেলেও সীমা তার স্বামীসহ থেকে যায়। সোমবার সকালে বাড়িতে কেউ না থাকায় স্বামী রাজ্জাক তাকে গলাটিপে হত্যা করে পালিয়ে যায়।সদর থানার ইন্সপেক্টর (অপারেশন) নুরুল ইসলাম বলেন, খবর পেয়ে ঘটনাস্থলে পৌঁছে মরদেহের সুরুতহাল রিপোর্ট তৈরি করা হচ্ছে। নিহতের গলায় শক্ত নখের আচর রয়েছে। মরদেহের ময়নাতদন্তের জন্য সদর হাসপাতাল মর্গে পাঠানো হবে। ময়নাতদন্ত প্রতিবেদনেই মৃত্যুর সঠিক কারণ জানা যাবে।ইউসুফ দেওয়ান রাজু/ আরএ/আরআইপি</body>
</article>
