<article>
  <headline>
মাগুরায় ৬ দিনে ৩ খুন, আতঙ্কে এলাকাবাসী
</headline>
  <url>https://www.jagonews24.com/country/news/512011</url>
  <published_at>
</published_at>
  <category>খুন</category>
  <body>মাগুরা জেলার বিভিন্ন স্থানে খুন, ডাকাতি, চুরি, ধর্ষণ ও ছিনতাইয়ের ঘটনা আশঙ্কাজনক হারে বৃদ্ধি পাওয়ায় এলাকাবাসী আতঙ্কিত হয়ে পড়েছে। বিশেষ করে চলতি মাসের ২ জুলাইয়ের পর থেকে তিন খুনের ঘটনায় উদ্বিগ্ন হয়ে পড়েছে এলাকাবাসী।জানা গেছে, গত ২ জুলাই জেলার মহম্মদপুর উপজেলায় কলেজছাত্রের মাথাবিহীন মরদেহ উদ্ধার, গত ৩ জুলাই সদর উপজেলার জগদল ইউনিয়নের কুকিনা গ্রাম থেকে চালককে খুন করে ইজিবাইক ছিনতাই, ৫ জুলাই শ্রীপুরে মুক্তিযোদ্ধাকে পিটিয়ে জখম, একইদিন মাদরাসাছাত্রকে গলা কেটে হত্যাচেষ্টা, শনিবার (৬ জুলাই) শালিখা উপজেলার টিওরখালি গ্রামে অষ্টম শ্রেণী পড়ুয়া এক ছাত্রীকে বাড়ি থেকে তুলে নিয়ে গিয়ে ধর্ষণ ও হত্যাচেষ্টার অভিযোগ এবং সর্বশেষ ৭ জুলাই সদর উপজেলার আঠারোখাদা ইউনিয়নের মঠবাড়ি এলাকায় দিবালোকে ছুরিকাঘাতে এক কলেজছাত্রকে হত্যা করা হয়।আরও পড়ুন&gt;&gt; এবার ছুরিকাঘাত খেয়েও বন্ধুকে বাঁচাতে পারলেন না বন্ধুএলাকাবাসী জানায়, এসব ঘটনা মোকাবিলায় জেলা পুলিশ তেমন তৎপর নয়। এছাড়া ছিনতাই হওয়া টাকা বা চুরি যাওয়া মালামাল উদ্ধার করতে পারছে না পুলিশ। ফলে এসব অপরাধীরা বেপরোয়া হয়ে উঠেছে। অপরাধীরা আটক না হওয়ায় তাদের হাতে জিম্মি হয়ে রয়েছে মানুষ। সেই সঙ্গে খুন থেকে শুরু করে নানা ধরনের ভয়াবহ অপরাধ বেড়েই চলেছে।ইতোমধ্যে চলতি মাসে মাগুরা জেলায় ৬ দিনে ৩টি খুনসহ বেশ কয়েকটি অপরাধ সংঘটিত হয়েছে। এর মধ্যে সদর থানায় বেশি অপরাধ সংঘঠিত হয়েছে। এদিকে কোরবানির ঈদ সামনে রেখে ছিনতাইকারী, চোর ও ডাকাত আতঙ্কে ভুগছে এলাকাবাসী।মাগুরা জেলা পুলিশ সুপার (এসপি) খান মোহাম্মদ রেজওয়ানের কাছে এ বিষয়ে জানতে চাইলে এই মুহূর্তে কোনো কথা বলতে চাননি তিনি। তবে পুলিশ বেশ তৎপর রয়েছে। এলাকা আইনশৃঙ্খলা পরিস্থিতির বিষয়ে কয়েকদিনের মধ্যে প্রেস ব্রিফিং করা হবে বলে জানান তিনি।মো. আরাফাত হোসেন/এমএসএইচ</body>
</article>
