<article>
  <headline>
পটুয়াখালীতে মাইক্রোবাস চালককে পিটিয়ে হত্যা
</headline>
  <url>https://www.jagonews24.com/country/news/525391</url>
  <published_at>
</published_at>
  <category>খুন</category>
  <body>পটুয়াখালীর বাউফলে জমিজমার বিরোধের জেরে কবির হোসেন বয়াতি (৪০) নামের এক মাইক্রোবাস চালককে পিটিয়ে হত্যা করেছে প্রতিপক্ষরা। শনিবার সন্ধ্যা পৌনে ৭টার দিকে উপজেলার কনকদিয়া ইউনিয়নের কম্বুখালী গ্রামে এ ঘটনা ঘটে।পুলিশ জানায়, গত জুলাইয়ে ঢাকার মাইক্রো চালক কবির হোসেন বয়াতির ছেলেকে মারধর করেন কুদ্দুস হাওলাদার গংরা। এ ঘটনায় কবির বাদী হয়ে থানায় কুদ্দুসসহ চারজনের নাম উল্লেখ করে একটি মামলা করেন। ওই মামলার তিনজন আসামিকে গ্রেফতার করে পুলিশ। এ ঘটনার পর কবির জীবিকার তাগিদে ঢাকায় চলে আসেন। পরে আসামিরা জামিনে বের হয়। ঢাকা থেকে নিজ বাড়িতে আসলে ওই আসামিরা কবিরকে হত্যা করে।নিহত কবিরের পরিবারের সদস্যরা জানান, কবির সন্ধ্যায় তার বাড়ি থেকে বগা বাজারের উদ্দেশ্যে যাওয়ার পথে, কনকদিয়ার শাহিন চেয়াম্যানের লোকজন কবিরকে প্রতিপক্ষ কুদ্দুস হাওলাদারের বাড়িতে নিয়ে কুপিয়ে ও পিটিয়ে আহত করে।বাউফল থানার অফিসার ইনচার্জ (ওসি) খন্দকার মোস্তাফিজুর রহমান বলেন, মাইক্রোবাস চালক কবিরকে পেটানোর সংবাদেে তাৎক্ষণিকভাবে ঘটনাস্থলে ফোর্স পাঠানো হয়। পুলিশ গুরুতর আহত অবস্থায় উদ্ধার করে উপজেলা স্বাস্থ্য কমপ্লেক্স নিয়ে গেলে কর্তব্যরত চিকিৎসক তাকে মৃত্যু বলে ঘোষণা করেন। এ ঘটনায় মূল আসামি কুদ্দুসকে আটক করা হয়েছে। এ বিষয়ে লিখিত অভিযোগ দিলে মামলা হবে।মহিব্বুল্লাহ চৌধুরী/এমএসএইচ</body>
</article>
