<article>
  <headline>
বাবাকে হত্যার দায়ে ছেলে-মেয়ে গ্রেফতার
</headline>
  <url>https://www.jagonews24.com/national/news/516848</url>
  <published_at>
</published_at>
  <category>খুন</category>
  <body>রাজধানীর যাত্রাবাড়ীতে মহিবুল্লাহকে (৬২) নামে এক বৃদ্ধ বাবাকে হত্যায় জড়িত থাকার অভিযোগে ছেলে ও মেয়েকে গ্রেফতার করেছে পুলিশ। গ্রেফতার ছেলের নাম শামীম হাসানন ও মেয়ে মোহসিনা আফরোজ প্রীতি।শনিবার (২৭ জুলাই) দিবাগত রাত ৩টার দিকে মহিবুল্লাহকে হত্যা করা হয়। পুলিশের দাবি, হত্যার ঘটনাকে ভিন্নখাতে প্রবাহিত করতে ডাকাতি নাটক সাজানো হয়।যাত্রাবাড়ী থানা পুলিশ জানিয়েছে, যাত্রাবাড়ী কোনাপাড়া মোমিনবাগ এলাকায় নিজ বাড়ির নিচতলায় স্ত্রী ও সন্তান নিয়ে থাকতেন মহিবুল্লাহ। তার মাথায় ভারী কিছু দিয়ে আঘাত করে হত্যা করা হয়েছে।যাত্রাবাড়ী থানার ভারপ্রাপ্ত কর্মকর্তা (ওসি) মাজহারুল ইসলাম বলেন, ‘ঘটনার পরপরই ভাই-বোন মিলে এটিকে ডাকাতদের কাজ বলে প্রচার করতে থাকেন। খবর পেয়ে পুলিশ ঘটনাস্থলে যায়। তখন তারা জানান, ডাকাতরা তাদের বাবাকে হত্যা করতে পারে। বাসার ভেতর মালামালও ছড়িয়ে ছিটিয়ে রাখেন তারা। তবে তাদের অসংলগ্ন কথাবার্তার কারণে সন্দেহ হয় পুলিশের। পরে জিজ্ঞাসাবাদে বাবাকে হত্যার দায় স্বীকার করেন তারা। এ ঘটনায় মহিবুল্লাহর ভাই বাদী হয়ে একটি মামলা দায়ের করেছেন। ওই মামলায় দুই ভাই-বোনকে গ্রেফতার দেখানো হয়েছে।’ডিএমপির মিডিয়া অ্যান্ড পাবলিক রিলেশন্স বিভাগের ডিসি মাসুদুর রহমান জানান, এ বিষয়ে আজ বেলা ১১টায় ওয়ারি উপ-পুলিশ কমিশনারের কার্যালয়ে সংবাদ সম্মেলনে বিস্তারিত জানানো হবে।জেইউ/এসআর/পিআর</body>
</article>
