<article>
  <headline>
স্ত্রীকে কুপিয়ে হত্যার পর আত্মহত্যা করলেন স্বামী
</headline>
  <url>https://www.jagonews24.com/country/news/512359</url>
  <published_at>
</published_at>
  <category>খুন</category>
  <body>নারায়ণগঞ্জ সদর উপজেলার ফতুল্লায় পারিবারিক কলহের জের ধরে স্ত্রী পলি আক্তারকে (২৮) কুপিয়ে হত্যার পর আত্মহত্যা করেছেন জামাল হোসেন (৩৫)। এ ঘটনায় এলাকায় চাঞ্চল্যের সৃষ্টি হয়েছে।মঙ্গলবার ভোরে ফতুল্লার পশ্চিম দেওভোগ আদর্শনগর এলাকায় মোশারফ হোসেন মিয়ার বাসায় এ ঘটনা ঘটলে দুপুরে পুলিশ মরদেহ উদ্ধার করে মর্গে পাঠায়।পলি আক্তার পটুয়াখালীর মীর্জাগঞ্জ থানার ময়দশ্রীনগর এলাকার শাহজাহান শিকদারের মেয়ে ও জামাল হোসেন একই উপজেলার সুবিদখালীর সিদ্দিকুর রহমানের ছেলে। পলি আক্তার ফতুল্লার বিসিক শিল্পনগরীর ফকির অ্যাপারেলসের শ্রমিক ও জামাল হোসেন শহরের চাষাঢ়ায় চা বিক্রেতা ছিলেন।পলির ছোট ভাই মাঈনুল ইসলাম জানান, তার বড় বোন পলির আগের বিয়ে হয়েছিল। সেই সংসারে একটি ছেলে সন্তান রয়েছে। তার নাম শাহাজাদা (৯)। আগের স্বামীকে ডিভোর্স দিয়ে মামাতো ভাই জামালকে বিয়ে করে সে। তারা ফতুল্লার পশ্চিম দেওভোগ আদর্শনগর এলাকায় মোশারফ হোসেন মিয়ার বাসায় ভাড়া থাকত।সোমবার রাতে তাদের রুমে গিয়ে দেখতে পান, তার বোন পলি রক্তাক্ত অবস্থায় বিছানায় পড়ে রয়েছে। আর জামাল হোসেনের মুখ দিয়ে ফেনা বের হচ্ছে। পরে তাদের দুইজনকে দ্রুত নারায়ণগঞ্জ জেনারেল হাসপাতালে নেয়া হয়। হাসপাতালে চিকিৎসক পলিকে মৃত ঘোষণা করেন। এছাড়া জামালকে ঢাকা মেডিকেল কলেজ হাসপাতালে পাঠালে সেখানকার চিকিৎসক তাকে মৃত ঘোষণা করেন। তবে এ ঘটনার কারণ জানা যায়নি।ফতুল্লা মডেল থানা পুলিশের ভারপ্রাপ্ত কর্মকর্তা (ওসি) আসলাম হোসেন জানান, মরদেহগুলো উদ্ধার করে মঙ্গলবার দুপুরে নারায়ণগঞ্জ জেনারেল হাসপাতালের মর্গে পাঠানো হয়। নিহতদের স্বজনদের সঙ্গে আলোচনা করে আইনগত ব্যবস্থা নেয়া হবে।শাহাদাত হোসেন/এফএ/এমকেএইচ</body>
</article>
