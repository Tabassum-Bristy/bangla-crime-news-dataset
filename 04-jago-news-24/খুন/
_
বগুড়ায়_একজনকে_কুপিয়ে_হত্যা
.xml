<article>
  <headline>
বগুড়ায় একজনকে কুপিয়ে হত্যা
</headline>
  <url>https://www.jagonews24.com/country/news/382171</url>
  <published_at>
</published_at>
  <category>খুন</category>
  <body>বগুড়ার গাবতলীতে পূর্ব শত্রুতার জের ধরে তোজাম্মেল হোসেন (৪৫) নামে এক ব্যক্তিকে কুপিয়ে হত্যা করেছে দুর্বৃত্তরা। সোমবার রাতে উপজেলার দূর্গাহাটা ইউনিয়নের বটিয়াভাঙ্গা দক্ষিণপাড়া গ্রামে এ ঘটনা ঘটে।নিহত তোজাম্মেল দূর্গাহাটা গ্রামের মৃত ওসমান আলীর ছেলে। তিনি ইউনিয়ন পরিষদ নির্বাচনে চেয়ারম্যান পদে একজন পরাজিত প্রার্থী ।স্থানীয় সূত্র জানায়, বিগত দূর্গাহাটা ইউনিয়ন পরিষদ নির্বাচনে স্বতন্ত্র চেয়ারম্যান প্রার্থী হিসেবে অংশ নেয়া তোজ্জামেল হোসেন উপজেলার বটিয়াভাঙ্গা দক্ষিণপাড়া গ্রামে সোমবার চাচাতো ভাইয়ের বিয়ের দাওয়াত খেতে যান। রাত আনুমানিক সাড়ে ৮টার দিকে দাওয়াত খেয়ে বাড়ি ফেরার পথে বটিয়াভাঙ্গা এলাকার চারমাথা মোড় এলাকায় আগে থেকে ওঁৎ পেতে থাকা একদল দুর্বৃত্ত এলোপাতাড়িভাবে রামদা দিয়ে কুপিয়ে তাকে গুরুতর জখম করে। পরে স্থানীয়রা আহত তোজাম্মেলকে আশঙ্কাজনক অবস্থায় উদ্ধার করে বগুড়া শজিমেক হাসপাতালে নেয়ার পথে তার মৃত্যু হয়। সংবাদ পেয়ে সিনিয়র এএসপি (গাবতলী–সারিয়াকান্দি সার্কেল) ফজল-ই-খুদা পলাশ ও গাবতলী থানার ওসি খায়রুল বাসার ঘটনাস্থল পরিদর্শন করেন।এ বিষয়ে গাবতলী থানার ওসি খায়রুল বাসার বলেন, পূর্ব শত্রুতার জেরে এ হত্যাকাণ্ড ঘটে থাকতে পারে। হত্যাকারীদের গ্রেফতারের চেষ্টা চলছে।এলাকার একটি নির্ভরযোগ্য সূত্রে জানা যায় , কিছুদিন আগে স্থানীয় একটি জমি কেনাকে কেন্দ্র করে এলাকার সাবেক মেম্বার দৌলতের সঙ্গে নিহত তোজাম্মেল হোসেনের বিবাদ হয়। সেই বিবাদ সংঘর্ষে রুপ নেয়। ওই ঘটনায় তোজাম্মেলের দায়ের করা মামলায় দৌলত মেম্বার ও তার ভাগিনা বাবুলকে কারাভোগ করতে হয়। বাবুল এলাকার চিহ্নিত সন্ত্রাসী এবং কুখ্যাত মাদক ব্যবসায়ী।আরএআর/জেআইএম</body>
</article>
