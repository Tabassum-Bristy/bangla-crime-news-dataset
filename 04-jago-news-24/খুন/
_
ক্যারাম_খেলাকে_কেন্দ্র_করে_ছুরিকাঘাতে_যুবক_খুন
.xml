<article>
  <headline>
ক্যারাম খেলাকে কেন্দ্র করে ছুরিকাঘাতে যুবক খুন
</headline>
  <url>https://www.jagonews24.com/country/news/434914</url>
  <published_at>
</published_at>
  <category>খুন</category>
  <body>নওগাঁয় ক্যারাম খেলাকে কেন্দ্র করে ছুরিকাঘাতে শাহীন (২৭) নামে এক যুবক নিহত হয়েছেন। রাজশাহী মেডিকেল কলেজ হাসপাতালে চিকিৎসাধীন অবস্থায় বৃহস্পতিবার সন্ধ্যায় তার মৃত্যু হয়।এর আগে ১৭ জুন রাত সাড়ে ১১টার দিকে সদর উপজেলার তালতলী মাদরাসা পাড়ায় এ ছুরিকাঘাতের ঘটনা ঘটে।নিহত শাহীন উপজেলার বোয়ালিয়া গ্রামের ফজলুর রহমানের ছেলে। ঘটনার পর থেকে হত্যাকারী আমিনুল ইসলাম শ্যামল (৩৫) পলাতক রয়েছেন। তিনি শেখপুরা গ্রামের মৃত আব্দুলের ছেলে।স্থানীয় সূত্রে জানা যায়, গত রোববার (১৭ জুন) বিকেলে তালতলী মাদরাসা পাড়ায় ক্যারাম বোর্ডে গুটি সাজানোকে কেন্দ্র করে শাহীনের সঙ্গে আমিনুল ইসলামের কথা কাটাকাটি হয়। এরপর স্থানীয়ভাবে এলাকার লোকজন মিমাংসা করে দেয়। ওইদিন রাত সাড়ে ১১টার দিকে ঘটনাস্থলে আবারও ফুটবল খেলা দেখতে আসেন শাহীন। খেলা দেখার এক পর্যায়ে শাহীনকে পেটে ছুরিকাঘাত করে পালিয়ে যান আমিনুল ইসলাম।নওগাঁ সদর থানার ভারপ্রাপ্ত কর্মকর্তা (ওসি) আব্দুল হাই নিহতের বিষয়টি নিশ্চিত করেছেন। আসামিকে আটকের জোর প্রচেষ্টা চলছে।আব্বাস আলী/এফএ/এমএস</body>
</article>
