<article>
  <headline>
৫ বছরেও শুরু হয়নি মিল্কি হত্যার বিচার
</headline>
  <url>https://www.jagonews24.com/law-courts/news/422174</url>
  <published_at>
</published_at>
  <category>খুন</category>
  <body>ঢাকা মহানগর যুবলীগ দক্ষিণের সাংগঠনিক সম্পাদক রিয়াজুল হক খান মিল্কি হত্যা মামলার পাঁচ বছর অতিবাহিত হতে চলছে। হত্যার আড়াই বছর পর দ্বিতীয় দফায় ১৮ আসামির বিরুদ্ধে সম্পূরক চার্জশিট দেয় পুলিশের অপরাধ তদন্ত বিভাগ (সিআইডি)। তবে চার্জশিট দেয়ার আড়াই বছর পার হলেও আসামিদের বিরুদ্ধে এখনও চার্জ গঠন (অভিযোগ) করতে পারেনি রাষ্ট্রপক্ষ।চার্জ গঠন না হওয়ায় পাঁচ বছরেও শুরু হয়নি আলোচিত এ হত্যা মামলার বিচার। এর কারণ হিসেবে রাষ্ট্রপক্ষ আসামিপক্ষের সময়ের আবেদনকে দায়ী করছেন। তবে রাষ্ট্রপক্ষ আশা করছেন, খুব দ্রুত মামলাটির বিচার শুরু এবং অল্প সময়ের মধ্যে মামলাটির বিচার কার্যক্রম শেষ হবে। ঢাকা মহানগর পাবলিক প্রসিকিউটর আব্দুল্লাহ আবু জাগো নিউজকে বলেন, মিল্কি হত্যা মামলাটি তদন্তে অনেক সময় পার হয়েছে। মামলার আসামির সংখ্যা বেশি হওয়ায় একেক সময় একেকজন সময়ের আবেদন করেন। ন্যায় বিচারের স্বার্থে সময়ের আবেদন মঞ্জুর করেন আদালত। আশা করছি খুব দ্রুত মামলাটির অভিযোগ গঠন করে বিচার কার্যক্রম শুরু হবে।অভিযোগ গঠনের পর সাক্ষীদের আদালতে হাজির করে মামলাটি দ্রুত নিষ্পত্তির উদ্যোগ নেয়া হবে বলেও জানান তিনি।আসামিপক্ষের আইনজীবী কাজী নজিবুল্লাহ হিরু বলেন, আসামিপক্ষের আইনজীবীরা শুনানি পেছানোর জন্য বারবার সময়ের আবেদন করেন। বারবার সময়ের আবেদন করায় মামলার বিচার কার্যক্রম শুরু হতে সময় লাগছে। সর্বশেষবারের মতো আদালত সময়ের আবেদন মঞ্জুরও করেছেন। ২০ মে মামলাটির শুনানির জন্য দিন ধার্য রয়েছে। আশা করছি ওই দিন মামলাটির চার্জ গঠন হবে। বর্তমানে মামলাটি ঢাকার ৫নং অতিরিক্ত মহানগর দায়রা জজ আদালতে বিচারাধীন। ২০ মে মামলাটির অভিযোগ গঠন ও অব্যাহতির শুনানির জন্য দিন ধার্য রয়েছে।মামলার অভিযোগপত্র থেকে জানা যায়, ২০১৩ সালের ২৯ জুলাই রাতে গুলশানে শপার্স ওয়ার্ল্ড নামে একটি বিপণিবিতানের সামনে ঢাকা মহানগর যুবলীগ দক্ষিণের সাংগঠনিক সম্পাদক রিয়াজুল হক খান মিল্কিকে গুলি করে হত্যা করা হয়।ওই বিপণিবিতানের ক্লোজড সার্কিট ক্যামেরায় ধারণ করা ভিডিওচিত্র দেখে মিল্কির এক সময়ের সহযোগী যুবলীগের আরেক নেতা জাহিদ সিদ্দিকী তারেকসহ ভাড়াটে খুনিরা তাকে হত্যা করে বলে নিশ্চিত হয় পুলিশ। ওই ঘটনায় মিল্কির ছোট ভাই রাশেদুল হক খান বাদী হয়ে গুলশান থানায় এজাহারনামীয় ১১ জন এবং অজ্ঞাত আরও ৪-৫ জনকে আসামি করে মামলা দায়ের করেন।২০১৪ সালের ১৫ এপ্রিল মামলার তদন্তকারী কর্মকর্তা র্যাব-১ এর সহকারী পরিচালক কাজেমুর রশিদ ঢাকা মহানগর হাকিম আদালতে ১১ জনের বিরুদ্ধে অভিযোগপত্র দাখিল করেন।তদন্তকারী কর্মকর্তা মামলাটিকে ভিন্ন দিকে প্রভাবিত করতে মূল আসামিদের নাম অভিযোগপত্রে উল্লেখ না করার অভিযোগে ২০১৪ সালের ৯ জুন মামলার বাদী ও নিহত মিল্কির ভাই রাশেদ হক খান মামলাটি অধিকতর তদন্তের জন্য সিআইডিকে দায়িত্ব দেয়ার আবেদন করেন। ঢাকা মহানগর হাকিম আদালত ২০১৪ সালের ১৭ জুন আবেদন মঞ্জুর করে সিআইডিকে তদন্তের জন্য নির্দেশ দেন।২০১৫ সালের ১৫ সেপ্টেম্বর মামলার তদন্তকারী কর্মকর্তা সহকারী পুলিশ সুপার (সিআইডি) উত্তম কুমার বিশ্বাস অধিকতর তদন্ত প্রতিবেদন দাখিল করেন। আগের অভিযোগপত্রে ১১ আসামির সঙ্গে আরও সাতজনকে অন্তর্ভুক্ত করে মোট ১৮ জনের বিরুদ্ধে সম্পূরক অভিযোগপত্র দাখিল এবং নয়জনকে মামলার দায় থেকে অব্যাহতি দেয়ার সুপারিশ করা হয়। অভিযুক্ত ১৮ আসামিরা হলেন- সাখাওয়াত হোসেন চঞ্চল, আমিনুল ইসলাম ওরফে হাবিব, সোহেল মাহমুদ ওরফে সোহেল ভূঁইয়া, চুন্নু মিয়া, আরিফ ওরফে আরিফ হোসেন, সাহিদুল ইসলাম, ইব্রাহিম খলিলুল্লাহ, জাহাঙ্গীর মণ্ডল, ফাহিমা ইসলাম লোপা, রফিকুল ইসলাম চৌধুরী, শরীফ উদ্দিন চৌধুরী ওরফে পাপ্পু, তুহিন রহমান ফাহিম, সৈয়দ মুজতবা আলী প্রকাশ রুমী, মোহাম্মদ রাশেদ মাহমুদ ওরফে আলী হোসেন রাশেদ ওরফে মাহমুদ, সাইদুল ইসলাম ওরফে নুরুজ্জামান, সুজন হাওলাদার, ডা. দেওয়ান মো. ফরিউদ্দৌলা ওরফে পাপ্পু ও মামুন উর রশীদ।মামলা থেকে অব্যাহতি দিতে যাদের নাম সুপারিশ করা হয় তারা হলেন- এস এম জাহিদ সিদ্দিক তারেক ওরফে কিলার তারেক, মাহবুবুল হক হিরক, জাহিদুল ইসলাম টিপু, আবুল মোনায়েম মোহাম্মদ আমিনুল এহসান বাবু ওরফে টমেটো বাবু ওরফে ডিস বাবু, এনামুল হক, মাসুম উদ্দিন, আহকাম উল্লাহ, ওয়াহিদুল আলম প্রকাশ আরিফ ভূঁইয়া ও তানজিম মাহমুদ তানিম।জেএ/ওআর/এমএআর/আরএস/পিআর</body>
</article>
