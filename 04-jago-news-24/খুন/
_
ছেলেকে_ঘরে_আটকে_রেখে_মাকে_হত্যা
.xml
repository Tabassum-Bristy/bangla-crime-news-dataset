<article>
  <headline>
ছেলেকে ঘরে আটকে রেখে মাকে হত্যা
</headline>
  <url>https://www.jagonews24.com/country/news/429949</url>
  <published_at>
</published_at>
  <category>খুন</category>
  <body>মানিকগঞ্জে ছেলেকে ঘরের ভেতরে আটকে রেখে মাকে টেনে হেচড়ে বের করে হত্যার অভিযোগ ওঠেছে প্রতিবেশীর বিরুদ্ধে। নিহত আয়েশা বেগম (৩৫) সৌদী প্রবাসী নজরুল্ ইসলামের স্ত্রী। শনিবার রাতে জেলার শিবালয় উপজেলার শিমুলিয়া ইউনিয়নের ছোট বুতুনী গ্রামে এ ঘটনা ঘটে।পুলিশ জানায়, আয়েশা বেগম দুই সন্তানের জননী। তার মেয়ে সোহানা (১২) একটি আবাসিক মাদরাসায় পড়াশুনা করে। অষ্টম শ্রেণি পড়ুয়া ছেলে মবিন হোসেনকে সঙ্গে নিয়ে তিনি স্বামীর বাড়িতে থাকতেন। প্রতিদিনের মতো শনিবার রাতেও আয়েশা ছেলেকে নিয়ে ঘুমিয়ে ছিলেন। রাত একটার দিকে পাশের গ্রামের মনোয়ার উদ্দিন বেপারীর ছেলে আজাদ হোসেন তাকে ঘুম থেকে ডেকে তুলে টেনে হেচড়ে ঘর থেকে বের করে নিয়ে যায়। ছেলেকে ঘরের ভেতরে রেখে বাইরে থেকে দরজা শিকল দিয়ে আটকে দেয়। পরে স্থানীয়রা আয়েশাকে বাড়ির পার্শ্বে একটি পরিত্যক্ত স্থানে গুরুতর আহত অবস্থায় পড়ে থাকতে দেখে মানিকগঞ্জ সদর হাসপাতালে নেয়ার পথে তিনি মারা যান। তার শরীরের বিভিন্নস্থানে আঘাতের চিহৃ রয়েছে।তবে হত্যাকাণ্ডের সঠিক কারণ জানা যায়নি।শিবালয় থানা পুলিশের ভারপ্রাপ্ত কর্মকর্তা (ওসি) হাবিবুল্লাহ সরকার জানান, ময়না তদন্তের পর প্রকৃত ঘটনা জানা যাবে। এ ঘটনায় এখনও থানায় মামলা হয়নি। তবে প্রাথমিক অভিযোগের ভিত্তিতে অভিযুক্ত আজাদকে আটকের চেষ্টা করা হচ্ছে।প্রসঙ্গত, জেলার ঘিওর উপজেলার বালিয়াখোড়া ইউনিয়নের চৌবাড়িয়া গ্রামের দুলাল মিয়ার মেয়ে আয়েশা বেগমের সঙ্গে শিবালয় উপজেলার শিমুলিয়া ইউনিয়নের ছোট বুতুনী গ্রামের ওয়াজ উদ্দিনের ছেলে নজরুল ইসলামের ২২ বছর আগে বিয়ে হয়। গত বছর নজরুল ইসলাম সৌদী আরবে চাকরি নিয়ে যান।বি.এম খোরশেদ/আরএ/জেআইএম</body>
</article>
