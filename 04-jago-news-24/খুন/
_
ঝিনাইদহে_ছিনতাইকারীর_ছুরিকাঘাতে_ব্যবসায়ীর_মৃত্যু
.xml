<article>
  <headline>
ঝিনাইদহে ছিনতাইকারীর ছুরিকাঘাতে ব্যবসায়ীর মৃত্যু
</headline>
  <url>https://www.jagonews24.com/country/news/410574</url>
  <published_at>
</published_at>
  <category>খুন</category>
  <body>ঝিনাইদহে ছিনতাইকারীর ছুরিকাঘাতে জালাল উদ্দিন নামে এক পান ব্যবসায়ীর মৃত্যু হয়েছে। রোববার ভোরে শহরের সরকারি কেসি কলেজের পাশে ছিনতাইকারীরা তাকে ছুরিকাঘাত করলে ফরিদপুর মেডিকেল কলেজ হাসপাতালে নেয়ার পথে তার মৃত্যু হয়।জালাল উদ্দিন ঝিনাইদহ সদর উপজেলার হলিধানী কাশিমপুর গ্রামের তজিমুদ্দিনের ছেলে।সদর থানার ওসি এমদাদুল হক শেখ জানান, সদর উপজেলার হাটখোলা থেকে ভোর ৫টার দিকে পান বিক্রি করে বাইসাইকেলে করে বাড়ি ফিরছিলেন জালাল উদ্দিন। পথিমধ্যে কেসি কলেজের সামনে পৌঁছালে কয়েকজন ছিনতাইকারী তার গতিরোধ করে দাঁড়ায় এবং ধস্তধস্তির এক পর্যায়ে তাকে ছুরিকাঘাত করে। এ সময় ছিনতাইকারীরা তার সাইকেল, টাকা ও মোবাইল ছিনিয়ে নিয়ে যায়। পরে এলাকাবাসী জালালকে উদ্ধার করে সদর হাসপাতালে ভর্তি করলে কর্তব্যরত ডাক্তার তাকে ফরিদপুর মেডিকেল কলেজ হাসপাতালে রেফার্ড করেন। সেখানে নেয়ার পথে জালালের মৃত্যু হয়।এ ঘটনায় থাানায় এখনও কোনো মামলা হয়নি বলেও জানান ওসি এমদাদুল হক।আহমেদ নাসিম আনসারী/আরএআর/এমএস</body>
</article>
