<article>
  <headline>
নববধূ ও তার প্রেমিকের পিটুনিতে বর নিহত
</headline>
  <url>https://www.jagonews24.com/country/news/418122</url>
  <published_at>
</published_at>
  <category>খুন</category>
  <body>সিরাজগঞ্জের সলঙ্গায় বিয়ের পরদিন নববধূ ও তার প্রেমিকের মারপিটে আহত আব্দুল মজিদ (২১) নামে এক যুবক চিকিৎসাধীন অবস্থায় মারা গেছেন। এ ঘটনায় নববধূ আল্পনা খাতুনকে (১৮) আটক করেছে পুলিশ।বুধবার রাতে বগুড়া শহীদ জিয়াউর রহমান মেডিকেল কলেজ হাসপাতালে চিকিৎসাধীন অবস্থায় মারা যান আব্দুল মজিদ।এর আগে গত শনিবার রাতে সিরাজগঞ্জের উল্লাপাড়া উপজেলার সলঙ্গা থানার হাট চৌবিলা গ্রামে এ মারপিটের ঘটনা ঘটে। নিহত মজিদ ওই হাট চৌবিলা গ্রামের মৃত আবু হানিফের ছেলে।সলঙ্গা থানার ভারপ্রাপ্ত কর্মকর্তা (ওসি) ওহেদুজ্জামান জানান, শুক্রবার হাট চৌবিলা গ্রামের মৃত আবু হানিফের ছেলে আব্দুল মজিদের সঙ্গে চৌবিলা চকপাড়া গ্রামের আমজাদ হোসেনের মেয়ে আল্পনা খাতুনের বিয়ে হয়। বিয়ের পরদিন শনিবার নববধূসহ শ্বশুরবাড়িতে যান মজিদ। ওইদিন রাতে নববধূ আল্পনা ও তার প্রেমিক পরিকল্পিতভাবে মজিদকে ঘর থেকে বের করে নিয়ে যায়। পরদিন সকালে একটি বাঁশঝাড়ের পাশ থেকে মজিদকে অচেতন অবস্থায় উদ্ধার করেন স্থানীয়রা। পরে তাকে বগুড়া শহীদ জিয়াউর রহমান মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় বুধবার রাতে তার মৃত্যু হয়।ওসি আরও বলেন, নিহতের শরীরের বিভিন্ন স্থানে আঘাত ও জখম রয়েছে। ধারণা করা হচ্ছে- তাকে পিটিয়ে জখম করা হয়েছে। বগুড়া শহীদ জিয়াউর রহমান মেডিকেল কলেজ হাসপাতালে ময়নাতদন্ত শেষে নিহতের মরদেহ সলঙ্গায় আনার প্রক্রিয়া চলছে। মজিদের মৃত্যুর পর বৃহস্পতিবার সকালেই নববধূ আল্পনাকে আটক করে থানা হেফাজতে এনে জিজ্ঞসাবাদ করা হচ্ছে। এ ঘটনায় হত্যা মামলার প্রস্তুতি চলছে।ইউসুফ দেওয়ান রাজু/আরএআর/জেআইএম</body>
</article>
