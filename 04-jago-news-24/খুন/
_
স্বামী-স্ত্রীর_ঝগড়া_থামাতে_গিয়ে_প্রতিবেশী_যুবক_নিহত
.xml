<article>
  <headline>
স্বামী-স্ত্রীর ঝগড়া থামাতে গিয়ে প্রতিবেশী যুবক নিহত
</headline>
  <url>https://www.jagonews24.com/country/news/479404</url>
  <published_at>
</published_at>
  <category>খুন</category>
  <body>কুমিল্লায় মো. এজাজ (৩০) নামে এক যুবককে কুপিয়ে হত্যা করা হয়েছে। স্বামী-স্ত্রীর ঝগড়া থামাতে গিয়ে সোমবার রাতে নগরীর হাউজিং এস্টেটের ৩নং সেকশনের ৬৩নং বাড়িতে এ হত্যাকাণ্ড ঘটে। এজাজ ওই এলাকার সেকান্দর আলীর ছেলে।নিহতের স্বজন ও পুলিশ জানায়, জেলার দেবীদ্বার উপজেলার গজারিয়া গ্রামের মৃত সিদ্দিকুর রহমানের ছেলে মো. দুলাল হোসেন হাউজিং এস্টেট ৩নং সেকশন এলাকার শহীদুল হক দুলালের মেয়ে সানজিদা সুলতানা মুন্নিকে বিয়ে করেন। বিয়ের পর মুন্নির স্বামী মাদকাসক্ত হয়ে পড়লে তাদের মধ্যে পারিবারিক বিরোধ শুরু হয়। দাম্পত্য জীবনে তাদের দুটি সন্তান রয়েছে। মুন্নি বাবার বাড়িতে থাকতেন।এদিকে হত্যা, ডাকাতিসহ একাধিক মামলায় আসামি হয়ে দুলাল দীর্ঘদিন যাবত কারাগারে ছিলেন। গত কয়েকদিন আগে জামিনে বের হয়ে আসেন দুলাল। সোমবার বিকেলে দুলাল তার কয়েকজন বখাটে বন্ধুকে নিয়ে মুন্নিকে আনতে যান। স্বামীর বাড়িতে যাওয়া নিয়ে তাদের মধ্যে বাকবিতণ্ডার একপর্যায়ে মুন্নিকে জোরপূর্বক তুলে নেয়ার চেষ্টা করা হয়। এ সময় বিরোধ থামাতে যান প্রতিবেশী এজাজ।পরে মুন্নির স্বামী দুলাল হোসেন, হাউজিং এস্টেট এলাকার দুলাল মিয়া ও পলাশসহ কয়েকজন বহিরাগত যুবক এজাজের ওপর ক্ষিপ্ত হয়ে ওঠে এবং এলোপাতাড়ি কুপিয়ে আহত করে। এজাজকে উদ্ধার করে আশঙ্কাজনক অবস্থায় কুমিল্লা মেডিকেল কলেজে নেয়া হয়। সেখানে অবস্থার অবনতি দেখে তাকে ঢাকায় নেয়ার পথে রাত সাড়ে ৯টার দিকে মারা যান তিনি।এ বিষয়ে কোতয়ালী মডেল থানার পরিদর্শক (তদন্ত) সালাউদ্দিন জানান, মুন্নীর স্বামী দুলালের নামে হত্যা, ডাকাতিসহ বিভিন্ন অভিযোগে থানায় মামলা রয়েছে। আহত মুন্নি বর্তমানে কুমিল্লা মেডিকেল কলেজে চিকিৎসাধীন রয়েছে। এজাজের মরদেহ কুমিল্লা মেডিকেল কলেজ হাসপাতাল মর্গে রয়েছে।রাতে এ রিপোর্ট লেখা পর্যন্ত এ ঘটনায় পুলিশ কাউকে আটক করতে পারেনি।মো. কামাল উদ্দিন/বিএ</body>
</article>
