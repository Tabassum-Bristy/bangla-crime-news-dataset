<article>
  <headline>
কমিশনার ভাইকে বাঁচাতে গিয়ে বড় ভাই খুন
</headline>
  <url>https://www.jagonews24.com/country/news/431972</url>
  <published_at>
 </published_at>
  <category>খুন</category>
  <body>লালমনিরহাটের পাটগ্রাম পৌরসভার ৭নং ওয়ার্ড কমিশনার রবিউল ইসলামকে বাঁচাতে গিয়ে বড়ভাই নজরুল ইসলাম নজু (৪৫) খুন হয়েছেন। মঙ্গলবার রাতে পাটগ্রাম রেলগেট কোটতলী পৌর এলাকায় এ ঘটনা ঘটে।এ ঘটনায় নিহতের ছেলে হুমায়ূন কবির (৩০) আহত হয়েছেন। তাকে রংপুর মেডিকেল কলেজ হাসপাতালে ভর্তি করা হয়েছে।স্থানীয়রা জানান, কোটতলী এলাকায় একটি সালিশকে কেন্দ্রে করে ওয়ার্ড কমিশনার রবিউল ইসলামের সঙ্গে ওই এলাকার কসাই হাফিজারের (৪৫) কথা কাটাকাটি হয়। এর জের ধরে মঙ্গলবার সন্ধ্যা ৭টার দিকে কমিশনার রবিউল ইসলাম কোটতলী রেলগেটে গেলে হাফিজার,হাসান ও রাসেল তাকে আটক করেন।খবর পেয়ে রবিউল ইসলামের বড় ভাই নজরুল ইসলাম নজু ছুটে গেলে সংঘর্ষে বাধে। এক পর্যায়ে হাফিজার রহমান ছুরি দিয়ে আঘাত করলে ঘটনাস্থলে নজরুল ইসলাম নজুর মৃত্যু হয়।পাটগ্রাম থানার ভারপ্রাপ্ত কর্মকর্তা (ওসি) সাজ্জাদ হোসেন ঘটনার সত্যতা নিশ্চিত করে বলেন, এ হত্যাকাণ্ডের মূল আসামিদের গ্রেফতারের প্রক্রিয়া চলছে।রবিউল হাসান/এফএ/এমএস</body>
</article>
