<article>
  <headline>
উত্তরায় উবার চালক হত্যায় গ্রেফতার ৩
</headline>
  <url>https://www.jagonews24.com/national/news/510145</url>
  <published_at>
</published_at>
  <category>খুন</category>
  <body>রাজধানীর উত্তরায় উবার চালক মো. আরমান হত্যাকাণ্ডের সঙ্গে জড়িত ৩ জনকে গ্রেফতার করেছে ঢাকা মহানগর গোয়েন্দা (ডিবি-উত্তর) পুলিশ। তবে প্রাথমিকভাবে তাদের নাম-পরিচয় প্রকাশ করেনি তদন্ত সংশ্লিষ্টরা।শনিবার (২৯ জুন) রাজধানী ও এর আশপাশের কয়েকটি স্থানে অভিযান চালিয়ে তাদের গ্রেফতার করা হয়। এ সময় হত্যাকাণ্ডে ব্যবহৃত অস্ত্রটিও উদ্ধার করেছে ডিবি।ডিবি উত্তরের উপ-কমিশনার (ডিসি) মো. মশিউর রহমান বিষয়টি নিশ্চিত করে বলেন, উবার চালক আরমান হত্যার ঘটনায় ৩ জনকে গ্রেফতার করা হয়েছে। তাদের জিজ্ঞাসাবাদ চলছে। এ বিষয়ে রোববার দুপুরে সংবাদ সম্মেলন করে বিস্তারিত জানানো হবে।গোয়েন্দা পুলিশ সূত্র জানায়, আমরান হত্যাকাণ্ডে গ্রেফতার ৩ জন অংশ নিয়েছিল। গ্রেফতারের পর আসামিদের দেয়া তথ্য মতে, উত্তরা ১৪ নম্বর সেক্টরের ১৬ নম্বর রোডের আশপাশের ড্রেন থেকে হত্যাকাণ্ডে ব্যবহৃত ধারালো অস্ত্র উদ্ধার করা হয়। হত্যার পর আসামিরা দ্রুত পালিয়ে যাওয়ার সময় ওই রক্তাক্ত অস্ত্র রাস্তার পাশে ড্রেনে ফেলে রেখে যায়।গত ১৩ জুন রাতে রাজধানীর উত্তরা ১৪ নম্বর সেক্টরের ১৬ নম্বর সড়কের ৫২ নম্বর বাড়ির সামনে একটি গাড়ির ভেতর থেকে উবার চালক মো. আরমানের রক্তাক্ত মরদেহ উদ্ধার করে পুলিশ। ঘটনার পরদিন উত্তরা পশ্চিম থানায় নিহতের স্ত্রী রাবেয়া খাতুন একটি হত্যা মামলা করেন।এআর/এমএসএইচ</body>
</article>
