<article>
  <headline>
ফেসবুকে গোপন ছবি ছড়ানোর প্রতিশোধ নিতে স্বামীকে জবাই
</headline>
  <url>https://www.jagonews24.com/country/news/446432</url>
  <published_at>
 </published_at>
  <category>খুন</category>
  <body>দাম্পত্য জীবনের বিভিন্ন ছবি সম্প্রতি সামাজিক যোগাযোগ মাধ্যম ফেসবুকে ছড়িয়ে দেয়ার প্রতিশোধ নিতে স্বামী মো. মাঈনুদ্দিন ওরফে শাহরিয়ার শুভকে ‘সার্জিক্যাল নাইফ’ দিয়ে একাই জবাই করেন ইন্টার্ন চিকিৎসক রোকসানা আক্তার পপি। শনিবার দুপুরে চট্টগ্রাম মেট্রোপলিটন পুলিশ কমিশনারে সম্মেলন কক্ষে সাংবাদিকদের এ তথ্য জানান সিএমপির অতিরিক্ত কমিশনার আমেনা বেগম।আমেনা বেগম বলেন, ‘চীনের একটি মেডিকেল বিশ্ববিদ্যালয়ের ইন্টার্ন চিকিৎসক হিসেবে কর্মরত আছেন রোকসানা আক্তার পপি। তিনি ঘটনার শিকার মাঈনুদ্দিনের সাবেক স্ত্রী। তিনবছর আগে তাদের বিচ্ছেদ হয়। এর কয়েক মাস পর থেকেই মাঈনুদ্দিন রোকসানার সঙ্গে সম্পর্ক আবারও গড়ে তোলার চেষ্টা করেন। রোকসানা এতে রাজি না হলে তাদের দাম্পত্য জীবনের বিভিন্ন ছবি সম্প্রতি সামাজিক যোগাযোগ মাধ্যম ফেসবুকে ফেক আইডি খুলে ছেড়ে দেন মাঈনুদ্দিন। এরপর রোকসানা এর প্রতিশোধ নেয়ার সিদ্ধান্ত নেন। চীন থেকে দেশে আসেন তিনি। আসার সময় ডাক্তারির কাজে ব্যবহৃত ‘সার্জিক্যাল নাইফ’ সঙ্গে আনেন। ‘এর মাঝে মাঈনুদ্দিনের সঙ্গে ভালো সম্পর্কের অভিনয় করেন। চীন থেকে ঢাকায় এসে হত্যার সিদ্ধান্ত নিয়ে আসেন চট্টগ্রামে। মাঈনুদ্দিনের সঙ্গে সরাসরি হোটেলে উঠেন এবং তাকে নৃশংসভাবে হত্যা করেন।’ যোগ করেন আমেনা বেগম।তিনি আরো জানান, খুনের পর পপি বাসায় না গিয়ে ঢাকা চলে যাওয়ার জন্য বাসে উঠে ফেনী পর্যন্ত গিয়েছিলেন। কিন্তু পরে ফেনী থেকে অন্য বাসে তিনি আবার নিজের বাসায় ফিরে আসেন। শুক্রবার রাত দেড়টায় তিনি পুলিশের হাতে গ্রেফতার হন।খুলশী থানার উপ-পরিদর্শক (এসআই) নোমান জাগো নিউজকে বলেন, মোটেল কর্তৃপক্ষের কাছ থেকে খবর পেয়ে ‘লেক ভিউ মোটেল’-এর দ্বিতীয় তলার ২০৩ নম্বর কক্ষ থেকে এক যুবকের গলাকাটা মরদেহ উদ্ধার করা হয়। নিহতের মাথা শরীর থেকে পুরোপুরি বিচ্ছিন্ন ছিল।’তিনি আরও বলেন, ‘পরিবার ও মোটেল কর্তৃপক্ষের সঙ্গে কথা বলে নিশ্চিত হয়েছি, গত ১৬ আগস্ট বিকেলে নিহত মাঈনুদ্দিন তার স্ত্রী রোকসানা আক্তার পপিকে নিয়ে মোটেলে ওঠেন। গতকাল মধ্যরাতে মোটেল কর্তৃপক্ষ ওই রুমে কেউ আছে কি না, তা যাচাই করতে গিয়ে মাঈনুদ্দিনের গলাকাটা মরদেহ দেখতে পান।’সূত্র জানায়, বৃহস্পতিবার দুপুরে পপি ঢাকা আন্তর্জাতিক বিমানবন্দরে পৌঁছালে শাহরিয়ার তার এক বন্ধুকে নিয়ে প্রাইভেটকারে ঢাকায় যান। পরে বন্ধুকে প্রাইভেটকারসহ ছেড়ে দিয়ে শুভ পপিকে নিয়ে আলাদাভাবে বাসে করে চট্টগ্রাম ফেরেন। বিকেলে তারা ফয়স লেকের লেকভিউ মোটেলে ওঠেন।আবু আজাদ/এসএইচএস/জেআইএম</body>
</article>
