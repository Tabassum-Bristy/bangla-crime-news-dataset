<article>
  <headline>
টাকা না দেয়ায় ছুরিকাঘাতে বাবাকে হত্যা করলো ছেলে
</headline>
  <url>https://www.jagonews24.com/country/news/434423</url>
  <published_at>
</published_at>
  <category>খুন</category>
  <body>ফরিদপুরের ভাঙ্গা উপজেলায় ছেলে শাহ আলম সিকদারের (২০) ছুরিকাঘাতে বাবা আক্কাস সিকদার (৪৮) নিহত হয়েছেন। নিহতের মরদেহ ময়নাতদন্তের জন্য মঙ্গলবার সকালে ফরিদপুর মেডিকেল কলেজ হাসপাতাল মর্গে পাঠানো হয়েছে।সোমবার রাত সোয়া ৯টার দিকে উপজেলার আজিমনগর ইউনিয়নের ব্রাহ্মণপাড়া গ্রামে এ ঘটনা ঘটে। নিহত আক্কাস সিকদার আজিমনগর ইউনিয়নের ব্রাহ্মণপাড়া গ্রামের গোপাল সিকদারের ছেলে। তিনি অটোবাইক চালক ও স্থানীয় গাবতলী বাসস্ট্যান্ডের একটি মুদী দোকানের মালিক।এলাকাবাসী সূত্রে জানা যায়, আক্কাস সিকদার তিনটি বিয়ে করেছেন। শাহ আলম তার দ্বিতীয় পক্ষের স্ত্রীর ছেলে। এক ভাই ও দুই বোনের মধ্যে শাহ আলম বড়। পাঁচ বছর আগে আক্কাস তার দ্বিতীয় স্ত্রীকে তালাক দেন। ছেলে শাহ আলম মাঝে মাঝে তার বাবার কাছে টাকার জন্য আসতো।গত সোমবার রাত সোয়া ৯টার দিকে গাবতলী-কালামৃধা আঞ্চলিক সড়ক দিয়ে হেঁটে বাড়ি ফিরছিলেন আক্কাস সিকদার। ওই সময় সড়কের ব্রাহ্মণপাড়া এলাকায় বাবার পথরোধ করে টাকা চায় শাহ আলম। বাবা টাকা দিতে অস্বীকার করলে শাহ আলম তার কাছে থাকা ছুরি দিয়ে বাবাকে উপর্যুপরি কুপিয়ে জখম করে। এর ফলে ঘটনাস্থলেই আক্কাসের মৃত্যু হয়। পরে পুলিশ ঘটনাস্থল থেকে মরদেহ উদ্ধার করে।ঘটনার সত্যতা নিশ্চিত করে ভাঙ্গা থানা পুলিশের পরিদর্শক (তদন্ত) মো. মিরাজ হোসেন জানান, ময়নাতদন্তের জন্য আক্কাসের মরদেহ মঙ্গলবার সকালে ফরিদপুর মেডিকেল কলেজ হাসপাতাল মর্গে পাঠানো হয়েছে। এ ব্যাপারে আক্কাসের তৃতীয় স্ত্রী জেসমিন বেগম বাদী হয়ে শাহ আলম সিকদারকে একমাত্র আসামি করে ভাঙ্গা থানায় সোমবার রাতেই একটি হত্যা মামলা দায়ের করেছেন। এ ঘটনার পর শাহ আলম পালিয়ে গেছেন।বি কে সিকদার সজল/আরএআর/এমএস</body>
</article>
