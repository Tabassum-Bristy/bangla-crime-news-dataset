<article>
  <headline>
ইভা খুনের নেপথ্যে সম্পত্তি ও পরকীয়া
</headline>
  <url>https://www.jagonews24.com/national/news/343972</url>
  <published_at>
</published_at>
  <category>খুন</category>
  <body>রাজধানীর মিরপুরে জমি হাতিয়ে নেয়া ও স্বামীর পরকীয়ায় বাধা দেয়ায় খুন হন স্ত্রী তাসলিমা সুলতানা ইভা (৪০)। মামলার আসামি স্বামী মনিরুজ্জামান ওরফে হোয়াইট বাবুকের জিজ্ঞাসাবাদে ও পুলিশের প্রাথমিক তদন্তে এমন চাঞ্চল্যকর তথ্য বেড়িয়ে এসেছে।মামলার তদন্ত সংশ্লিষ্ট কর্মকর্তারা জানান, বাদী ও বিবাদীদের সঙ্গে কথা বলে এ হত্যাকাণ্ডের নেপথ্যে দুটি কারণ ওঠে এসেছে। নিহত ইভাসহ তার তিন বোনের মালিকানা জমি হাতিয়ে নিতে চেয়েছিল স্বামী মনিরুজ্জামান ওরফে হোয়াইট বাবু। এ ছাড়া পরকীয়া সম্পর্কে বাধা দেয়ায় ইভাকে খুন করে হোয়াইট বাবু।পুলিশ জানায়, দীর্ঘ ৫ বছর ধরে স্ত্রী ইভা ও শ্বশুড় বাড়ির লোকজনের সঙ্গে খুব খারাপ সম্পর্ক যাচ্ছিল মনিরুজ্জামান ওরফে হোয়াইট বাবুর। এ ছাড়া পরকীয়া সম্পর্কে জড়িয়ে পড়ার পর ইভা প্রতিবাদ করলে শুরু হয় শারীরিক ও মানসিক নির্যাতন। একাধিকবার আত্মহত্যার চেষ্টাও করেন ইভা। পরবর্তীতে দুই পরিবারের হস্তক্ষেপে সমাধান হয়। কিন্তু পরকীয়া সম্পর্ক অব্যাহত রাখে হোয়াইট বাবু।মিরপুর মডেল থানার অফিসার ইনচার্জ (ওসি) নজরুল ইসলাম বলেন, ঘটনার পর স্বামী মনিরুজ্জামান ওরফে হোয়াইট বাবুকে পুলিশ হেফাজতে নেয়া হয়। পরিবারের পক্ষ থেকে মামলা হওয়ার পর তাকে জিজ্ঞাসাবাদে নানা তথ্য ওঠে এসেছে।বাদীপক্ষের অভিযোগ, পরকীয়া সম্পর্কে বাধা দেয়ায় হোয়াইট বাবু ইভাকে নির্যাতন করত। অনেক চেষ্টার পরেও ইভার মালিকানা জমি ভোগদখলে নিতে না পারায় তকে হত্যা করা হয়। তদন্তে পরকীয়ার জের ও সম্পত্তি ভোগদখলে নেয়ার বিষয়টি অনেকাংশে প্রমাণিত। তবে জিজ্ঞাসাবাদে হোয়াইট বাবু পুলিশকে জানায়, তার স্ত্রী ইভার মানসিক সমস্যা ছিল।পুলিশ বলছে, অধিকতর তদন্ত এবং জিজ্ঞাসাবাদ চলছে। জিজ্ঞাসাবাদ শেষে এ ব্যাপারে মূল কারণ জানা যাবে। পুলিশের সুরতহাল রিপোর্টেও ইভার মুখে ধারালো অস্ত্রের আঘাতের কথা বলা হয়েছে। স্বামী হোয়াইট বাবুর অস্ত্রের আঘাতে ওই ইভার মৃত্যু হতে পারে বলে ধারণা করছে পুলিশ।উল্লেখ্য, গত রোববার মিরপুরের পূর্ব মনিপুরে একটি বাড়ির তৃতীয় তলা থেকে তাসলিমা সুলতানা ইভার (৪০) মরদেহ উদ্ধার করে পুলিশ। স্বামী মনিরুজ্জামান ওরফে হোয়াইট বাবু ও দুই সন্তান নিয়ে মিরপুর পূর্ব মনিপুর এলাকার ওই বাড়িতে থাকতেন ইভা।জেইউ/আরএস/আরআইপি</body>
</article>
