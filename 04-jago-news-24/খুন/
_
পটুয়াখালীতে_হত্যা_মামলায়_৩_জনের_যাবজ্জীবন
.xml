<article>
  <headline>
পটুয়াখালীতে হত্যা মামলায় ৩ জনের যাবজ্জীবন
</headline>
  <url>https://www.jagonews24.com/country/news/474464</url>
  <published_at>
</published_at>
  <category>খুন</category>
  <body>পটুয়াখালী শহরের কলাতলা বাজারের নৈশপ্রহরী আব্দুল কাদের শিকদার হত্যা মামলায় তিনজনকে যাবজ্জীবন সশ্রম কারাদণ্ড দিয়েছেন আদালত।একই সঙ্গে তাদের তিনজনকে ২০ হাজার টাকা করে জরিমানা অনাদায়ে আরও এক বছর করে কারাদণ্ড দেয়া হয়। বৃহস্পতিবার দুপুরে পটুয়াখালীর বিশেষ দায়রা জজ আদালতের বিচারক মো. শহীদুল্লাহ এ রায় দেন।দণ্ডপ্রাপ্তরা হলেন- নুর ইসলাম (৩০), বিল্পব বাড়ই (৩০) ও বারেক শিকদার (২৮)। এদের মধ্যে বিল্পব বাড়ই আদালতে উপস্থিত ছিলেন বাকিরা পলাতক।মামলার নথি থেকে জানা যায়, ২০১২ সালের ২৭ নভেম্বর রাতে কলাতলা বাজারে ডাকাতি করতে আসে ডাকাতরা। নৈশপ্রহরী আব্দুল কাদের শিকদার (৬০) ডাকাতদের চিনে ফেলায় তাকে কুপিয়ে হত্যা করা হয়।এ ঘটনায় আব্দুল কাদেরের ছেলে মো. জহিরুল ইসলাম বাদী হয়ে নুর ইসলাম, বিল্পব বাড়ই ও বারেক শিকদারকে আসামি করে সদর থানায় মামলা করেন। দীর্ঘ শুনানি ও ৩০ জন সাক্ষীর সাক্ষ্যগ্রহণ শেষে তাদের তিনজনকে কারাদণ্ড দেন আদালত।আদালতে রাষ্ট্রপক্ষে মামলা পরিচালনা করেন পাবলিক প্রসিকিউটর (পিপি) আরিফুল হক টিটু ও আসামি পক্ষের কৌঁসুলি ছিলেন মো. মাহবুবুর রহমান শামিম।মহিব্বুল্লাহ্ চৌধুরী/এএম/জেআইএম</body>
</article>
