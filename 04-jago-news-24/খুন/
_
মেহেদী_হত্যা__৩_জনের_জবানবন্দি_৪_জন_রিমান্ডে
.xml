<article>
  <headline>
মেহেদী হত্যা : ৩ জনের জবানবন্দি ৪ জন রিমান্ডে
</headline>
  <url>https://www.jagonews24.com/law-courts/news/449925</url>
  <published_at>
</published_at>
  <category>খুন</category>
  <body>রাজধানীর দক্ষিণখানে দুই গ্রুপের সংঘর্ষে কিশোর মেহেদী হাসান হত্যায় জড়িত থাকার অভিযোগে গ্রেফতারকৃতদের মধ্যে তিনজন আদালতে স্বীকারোক্তিমূলক জবানবন্দি দিয়েছেন।এ ছাড়া চার আসামির একদিন করে রিমান্ড মঞ্জুর করেছেন আদালত। তবে গ্রেফতার আপেল কিশোর হওয়ায় তাকে কিশোর উন্নায়ন কেন্দ্রে পাঠানোর নির্দেশ দিয়েছেন শিশু আদালত।রোববার (৯ সেপ্টেম্বর) তাদের ঢাকা মহানগর হাকিম আদালতে হাজির করে পুলিশ। এ সময় গ্রেফতার সিফাত, আরাফাত ও সাইফের জবানবন্দি রেকর্ড করার আবেদন করেন তদন্তকারী কর্মকর্তা। আবেদনের প্রেক্ষিতে ঢাকা মহানগর হাকিম তিনজনের জবানবন্দি রেকর্ড করেন। জবানবন্দি রেকর্ড শেষে তাদের কারাগারে পাঠানোর নির্দেশ দেন।অপরদিকে মামলার সুষ্ঠু তদন্তের জন্য গ্রেফতার মনির, সাইফুল, মেহেরাব ও সোহেলের বিরুদ্ধে সাত দিনের রিমান্ড আবেদন করেন তদন্তকারী কর্মকর্তা। শুনানি শেষে ঢাকা মহানগর হাকিম (এসিএমএম) চার জনের এক দিন করে রিমান্ড মঞ্জুর করেন।এর আগে শনিবার দিবাগত রাতে তাদের গ্রেফতার করে পুলিশ। এ সময় তাদের কাছ থেকে হত্যাকাণ্ডে ব্যবহৃত একটি ছুরি উদ্ধার করা হয়।উল্লেখ্য, গত ৩১ আগস্ট সন্ধ্যায় দক্ষিণখানের চেয়ারম্যান বাড়ি সংলগ্ন কেসি হাসপাতালের সামনে কিশোর মেহেদীকে হত্যা করা হয়। সে সময় পুলিশ জানায়, মেহেদী হাসানের বন্ধু আনারবাগের নাজমুলের সঙ্গে অপর একটি কিশোর গ্রুপের দ্বন্দ্ব ছিল। সিনিয়র-জুনিয়র দ্বন্দ্বকে কেন্দ্র করে নাজমুলের সঙ্গে সেই গ্রুপের সংঘর্ষ হয়। এ ঘটনায় মেহেদী হাসান গুরুতর আহত হয়। পরে তাকে কুর্মিটোলা হাসপাতালে নেয়া হলে চিকিৎসকরা তাকে মৃত ঘোষণা করেন। এ ঘটনায় মেহেদীর বাবা বাদী হয়ে রাজধানীর দক্ষিণখান থানায় একটি মামলা করেন।জেএ/এএইচ/জেআইএম</body>
</article>
