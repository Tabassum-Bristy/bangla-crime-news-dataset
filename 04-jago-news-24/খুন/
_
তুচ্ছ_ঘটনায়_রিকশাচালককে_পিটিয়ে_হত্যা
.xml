<article>
  <headline>
তুচ্ছ ঘটনায় রিকশাচালককে পিটিয়ে হত্যা
</headline>
  <url>https://www.jagonews24.com/country/news/472576</url>
  <published_at>
</published_at>
  <category>খুন</category>
  <body>কক্সবাজার সদর উপজেলার ঈদগাঁওতে মুজিবুর রহমান (৩০) নামে এক রিকশাচালককে পিটিয়ে হত্যার অভিযোগ উঠেছে। রোববার দিবাগত ২টার দিকে ঈদগাঁও বাজারের পুরাতন পাইপবাজার এলাকায় এ ঘটনা ঘটে।নিহত মুজিবুর রহমান ঈদগাঁও ইউনিয়নের মধ্যম মাইজপাড়া এলাকার মৃত আবুল বশর মিস্ত্রির ছেলে। তিনি স্বপরিবারে পশ্চিম ভাদিতলা হাসিনা পাহাড় এলাকায় বাস করছিলেন।নিহতের পরিবারের বরাত দিয়ে ঈদগাঁও ইউনিয়ন পরিষদের (ইউপি) চেয়ারম্যান আলহাজ ছৈয়দ আলম জানান, প্রতিদিনের মতো পাইপবাজার এলাকার দোকানী আবদুল খালেককে বাসায় পৌঁছে দিতে রিকশা নিয়ে সেখানে উপস্থিত হন মুজিব। একই জায়গায় উপস্থিত ছিলেন জালালাবাদ ইউনিয়নের রাবারড্যাম এলাকার সোনা মিয়া ওরফে বার্মায়া সোনা মিয়ার ছেলে মহিউদ্দিন। এ সময় মুজিব ও মহিউদ্দিন তুচ্ছ বিষয় নিয়ে তর্কে জড়ান। একপর্যায়ে ভারি বস্তু নিয়ে মুজিবকে আঘাত করেন মহিউদ্দিন। এতে মুজিব মাথা ফেটে রক্তাক্ত হয়ে পড়ে যান। স্থানীয়রা তাকে দ্রুত উদ্ধার করে বাজারস্থ বেসরকারি একটি ক্লিনিকে নিয়ে যান। সেখানে চিকিৎসক তাকে মৃত ঘোষণা করেন।তিনি বলেন, মুজিব রিকশাচালক হলেও খুবই অমায়িক ছেলে। তার এ মৃত্যু মেনে নেয়া যাচ্ছে না। আমাদের দাবি খুনিকে ধরে আইনের আওতায় আনা হোক।ঈদগাঁও পুলিশ তদন্ত কেন্দ্রের ইনচার্জ মো. আসাদুজ্জামান খাঁন বলেন, মরদেহটি উদ্ধার করে সুরতহাল রিপোর্টের পর ময়নাতদন্তের জন্য কক্সবাজার সদর হাসপাতাল মর্গে পাঠানো হয়েছে। হত্যায় অভিযুক্ত মহিউদ্দিনকে ধরতে বিভিন্ন স্থানে অভিযান চালানো হচ্ছে।সায়ীদ আলমগীর/আরএআর/এমএস</body>
</article>
