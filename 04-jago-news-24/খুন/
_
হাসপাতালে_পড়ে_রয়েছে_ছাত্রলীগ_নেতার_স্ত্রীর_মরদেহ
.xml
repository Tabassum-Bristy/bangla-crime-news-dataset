<article>
  <headline>
হাসপাতালে পড়ে রয়েছে ছাত্রলীগ নেতার স্ত্রীর মরদেহ
</headline>
  <url>https://www.jagonews24.com/country/news/454131</url>
  <published_at>
</published_at>
  <category>খুন</category>
  <body>খাগড়াছড়ির গুইমারা উপজেলা ছাত্রলীগ সভাপতি সাগর চৌধুরীর বিরুদ্ধে স্ত্রী হত্যার অভিযোগ উঠেছে। শনিবার সন্ধ্যার দিকে খাগড়াছড়ির গুইমারা উপজেলা সদরের দার্জিলিং টিলা এলাকায় এ ঘটনা ঘটে।নিহত পিংকী চৌধুরী (২৫) গুইমারার দার্জিলিং টিলার বাসিন্দা। ঘটনার পর থেকেই সাগর চৌধুরী পলাতক রয়েছেন।স্থানীয় সূত্রে জানা গেছে, প্রায় বছর খানেক আগে ফেসবুকে পরিচয়ের সূত্র ধরে সাগর চৌধুরীর সঙ্গে পিংকী চৌধুরীর বিয়ে হয়। বিয়ের কিছুদিন যেতে না যেতেই সাগর নানা অজুহাতে পিংকীর ওপর শারিরীক নির্যাতন চালাতেন। এ নিয়ে একাধিকবার স্থানীয়ভাবে সালিশ-বৈঠকও হয়েছে। শনিবার সন্ধ্যার দিকে কথা কাটাকাটির জের ধরে পিংকীকে মারধর করেন সাগর।পরে স্থানীয়রা রাত সোয়া ৮টার দিকে পিংকীকে উদ্ধার করে মাটিরাঙ্গা উপজেলা স্বাস্থ্য কমপ্লেক্সে নিয়ে গেলে চিকিৎসক মৃত ঘোষণা করেন।মাটিরাঙ্গা উপজেলা স্বাস্থ্য কমপ্লেক্সের ভারপ্রাপ্ত আবাসিক মেডিকেল অফিসার (আরএমও) ডা. মো. আনিসুল হক জানান, হাসপাতালে আনার আগেই তার মৃত্যু হয়। রাত সোয়া ৮টার দিকে এক নারীসহ ৪/৫ জন পিংকীর মরদেহ হাসপাতালে রেখে চলে যান বলেও জানান তিনি।এ বিষয়ে খাগড়াছড়ির পুলিশ সুপার মোহাম্মদ আহমার উজ্জামান জানান, তার মৃত্যু কিভাবে হয়েছে সেটা তদন্ত সাপেক্ষে বলা যাবে।মুজিবুর রহমান ভুইয়া/এফএ/এমএস</body>
</article>
