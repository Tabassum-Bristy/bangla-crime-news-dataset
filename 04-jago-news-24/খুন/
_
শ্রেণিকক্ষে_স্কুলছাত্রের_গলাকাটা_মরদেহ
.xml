<article>
  <headline>
শ্রেণিকক্ষে স্কুলছাত্রের গলাকাটা মরদেহ
</headline>
  <url>https://www.jagonews24.com/country/news/487608</url>
  <published_at>
</published_at>
  <category>খুন</category>
  <body>জয়পুরহাটের পাঁচবিবি উপজেলায় একটি পরিত্যক্ত শ্রেণিকক্ষ থেকে আব্দুর রহমান নামে চতুর্থ শ্রেণির এক ছাত্রের গলাকাটা মরদেহ উদ্ধার করেছে পুলিশ।শুক্রবার রাতে উপজেলার পাঁচবিবি-কামদিয়া সড়কের বৃদ্ধিগ্রাম রাস্তার মোড় সংলগ্ন ওই ঘরে এ ঘটনা ঘটে।নিহত আব্দুর রহমান উপজেলার ধুরুইল সরকারি প্রাথমিক বিদ্যালয়ের চতুর্থ শ্রেণির ছাত্র ও ধুরুইল গ্রামের রেজাউল ইসলামের ছেলে।পাঁচবিবি থানা পুলিশের ওসি বজলার রহমান জানান, আব্দুর রহমান শুক্রবার দুপুরে বাইসাইকেল নিয়ে নিজ বাসা থেকে বের হয়। সন্ধ্যায় বাসায় না ফেরায় স্বজনরা তাকে অনেক খোঁজাখুঁজি করে। পরে ঘটনাস্থলের পাশেই একটি গাছের সঙ্গে তার সাইকেল হেলান দেয়া অবস্থায় দেখতে পেয়ে সন্দেহ হলে পরিত্যক্ত ওই ঘরে গিয়ে শিশুটির গলাকাটা মরদেহ পায়। পরে পুলিশকে খবর দেয়।পুলিশ মরদেহ উদ্ধার করে জয়পুরহাট জেলা আধুনিক হাসপাতাল মর্গে পাঠিয়েছে। কী কারণে এই হত্যাকাণ্ড ঘটেছে তদন্ত শেষে বলা যাবে বলে ওসি জানিয়েছেন।এদিকে খবর পেয়ে অতিরিক্ত পুলিশ সুপার সাজ্জাদ হোসেন ঘটনাস্থল পরিদর্শন করেছেন।রাশেদুজ্জামান/এফএ/এমএস</body>
</article>
