<article>
  <headline>
ভারতে ১৯ দিনে ৩ সাংবাদিক খুন
</headline>
  <url>https://www.jagonews24.com/international/news/345295</url>
  <published_at>
</published_at>
  <category>খুন</category>
  <body>একাধিক সর্বভারতীয় ইংরেজি সংবাদপত্রের প্রাক্তন বার্তা সম্পাদক কে জে সিংহের গলাকাটা মরদেহ শনিবার তার বাড়ি থেকে উদ্ধার করা হয়েছে। এ নিয়ে গত ১৯ দিনে ভারতে তিনজন সাংবাদিককে খুন করা হয়েছে। গত বুধবার দেশটির আগরতলায় শান্তনু ভৌমিক নামে এক সাংবাদিককে তুলে নিয়ে কুপিয়ে খুন করে কয়েকজন দুর্বৃত্ত। তিনি খবর সংগ্রহের জন্য বের হয়েছিলেন। এর আগে গত ৪ সেপ্টেম্বর দেশটির বেঙ্গালুরুতে গৌরী লঙ্কেশ নামে আরেক সাংবাদিককে তার বাড়ির সামনে গুলি করে হত্যা করে এক আততায়ী।  শনিবারের ঘটনায় মোহালির ফেজ ৩-বি-২ এর সেই বাড়িতে দরজা ভেঙে ঢুকে ষাটোর্ধ্ব ওই সাংবাদিকের সঙ্গে তার মায়ের মরদেহও পেয়েছে পুলিশ। ৯২ বছর বয়সী মা গুরচরণ কৌরের গলাতেও ছিল আঘাত। পুলিশের সন্দেহ, শ্বাসরোধ করে মারা হয়েছে তার মাকে।এই ঘটনার পরেই পাঞ্জাব পুলিশের আইজি (অপরাধ দমন)-এর নেতৃত্বে বিশেষ তদন্তকারী দল (সিট) গঠন করে দ্রুত তদন্তের নির্দেশ দিয়েছেন মুখ্যমন্ত্রী অমরেন্দ্র সিংহ।পাঞ্জাবের পুলিশ বলেছে, শনিবার দুপুর ১টা নাগাদ কে জে সিংহের সঙ্গে দেখা করতে এসেছিলেন এক ব্যক্তি। বহু ডাকাডাকির পরেও কেউ দরজা না খোলায় সন্দেহ হয় তার। পরে পুলিশকে খবর দেয়া হয়। মরদেহ দুটি উদ্ধারের পরে পুলিশ দেখে, প্রবীণ সাংবাদিকের সবুজ রঙের গাড়িটিও উধাও।সূত্র : আনন্দবাজারজেডএ/এমএস</body>
</article>
