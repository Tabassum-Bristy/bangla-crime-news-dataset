<article>
  <headline>
কাশ্মিরে ৫ পুলিশ পরিবারের সদস্যকে অপহরণ
</headline>
  <url>https://www.jagonews24.com/international/news/448268</url>
  <published_at>
</published_at>
  <category>অপহরণ</category>
  <body>দক্ষিণ কাশ্মিরের চার জেলায় পাঁচ পুলিশকর্মীর পরিবারকে বাড়ি থেকে তুলে নিয়ে গেছে জঙ্গিরা। বেশ কয়েকটি দলে ভাগ হয়ে জঙ্গিরা এ হামলা চালায়। বৃহস্পতিবার সন্ধ্যায় কুলগাম, সোপিয়ান, অনন্তনাগ এবং অবন্তিপোরায় এ ঘটনা ঘটে।পুলিশ জানিয়েছে, অপহৃতদের মধ্যে রয়েছেন ঊর্ধ্বতন এক পুলিশ কর্মকর্তার ভাই। তার পোস্টিং ছিল শ্রীনগরে। অন্য এক পুলিশকর্মীর ছেলেকেও তুলে নিয়ে গিয়েছে জঙ্গিরা। জানা গেছে, তিনি পুলিশ ট্রেনিং সেন্টারে রান্নার কাজ করতেন।জঙ্গিদের টাকা জোগানোর অভিযোগে ওই দিন সকালেই শ্রীনগরের রামবাগ থেকে হিজবুল নেতা সালাউদ্দিনের ছেলে শাকিলকে গ্রেফতার করে জাতীয় তদন্তকারী সংস্থা (এনআইএ)। সেই ঘটনার ১২ ঘণ্টার মধ্যেই জঙ্গিরা পাল্টা ‘অপারেশন’ চালালো।জঙ্গি নিধনে বর্তমানে গোটা কাশ্মির জুড়ে অভিযান চালাচ্ছে সেনা ও জম্মু-কাশ্মির পুলিশের যৌথবাহিনী। বৃহস্পতিবার সোপিয়ানে এ রকমই একটি অভিযানে গিয়েছিল যৌথবাহিনী। জঙ্গিদের তল্লাশি চালানোর সময় দু’পক্ষের মধ্যে ব্যাপক সংঘর্ষ হয়। সেই অভিযানে দুই জঙ্গির পাশাপাশি নিহত হয়েছিলেন চার পুলিশকর্মী। এরপরই অভিযান আরও জোরদার করে যৌথবাহিনী। সোপিয়ানে জঙ্গিদের ডেরা ধ্বংস করে তারা। বেশ কয়েক জন জঙ্গির পরিবারকে তুলে নিয়ে আসারও অভিযোগ উঠেছে যৌথবাহিনীর বিরুদ্ধে। এরপরই স্থানীয়রা বিক্ষোভ দেখান।পুলিশ কর্মীদের পরিবারের লোকজনদের উদ্ধারে যুদ্ধকালীন তত্পরতায় তল্লাশি চালানো হচ্ছে কাশ্মীরের কোণায় কোণায়। আনন্দবাজার।এনএফ/এমএস</body>
</article>
