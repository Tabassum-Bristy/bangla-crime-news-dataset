<article>
  <headline>
নরসিংদীতে অপহৃত মাদরাসাছাত্র উদ্ধার, ৬ অপহরণকারী গ্রেফতার
</headline>
  <url>https://www.jagonews24.com/country/news/512147</url>
  <published_at>
</published_at>
  <category>অপহরণ</category>
  <body>নরসিংদীতে অপহরণের পর বায়েজিদ ইব্রাহিম (১৪) নামে ৮ম শ্রেণির এক মাদরাসাছাত্রকে উদ্ধার করেছে জেলা গোয়েন্দা পুলিশ। এসময় ৫০ লাখ টাকা মুক্তিপণ দাবিকারী অপহরণকারী চক্রের ৬ সদস্যকে গ্রেফতার করা হয়েছে। অপহরণের শিকার বায়েজিদ শিবপুর উপজেলার ভরতেরকান্দি এলাকার ব্যাংক কর্মকর্তা মো. ইলিয়াছের ছেলে ও নরসিংদী শহরের জামেয়া কাসেমিয়া কামিল মাদরাসার ৮ম শ্রেণির ছাত্র।গ্রেফতাররা হলেন শিবপুরের ভরতেরকান্দি এলাকার খালেদ মিয়া (২৫), সাধার চরের মেহেদী হাসান (২০) দক্ষিণ কারচরের রানা মিয়া (১৮), তাজুল ইসলাম (১৭), পলাশের বক্তারপুর এলাকার রাশেদুল ইসলাম (২১) ও বেলাব উপজেলার মরিচাকান্দা এলাকার নয়ন দাস (১৯)।এ ঘটনায় জড়িত রায়পুরার পলাশতলী এলাকার সৌরভ (২০) নামে আরও একজন পলাতক রয়েছেন।সোমবার দুপুরে এক সংবাদ সম্মেলনে নরসিংদীর পুলিশ সুপার মিরাজ উদ্দিন আহমেদ এ তথ্য জানান।তিনি বলেন, শনিবার দুপুরে পরীক্ষা শেষে মাদরাসা থেকে বাড়ি ফিরছিল বায়েজিদ ইব্রাহিম। মাদরাসার অদূরে বনবিভাগ এলাকায় পৌঁছলে অপহরণকারীরা বায়েজিদকে জোরপূর্বক একটি প্রাইভেটকারে তুলে নেয়। পরে তাকে জেলার রায়পুরা, বেলাব, মাধবদী, পলাশসহ বিভিন্ন স্থানে আটকে রাখে অপহরণকারীরা। ওই দিনই অপহরণকারীরা ফোন করে পরিবারের কাছে ৫০ লাখ টাকা মুক্তিপণ দাবি করে অন্যথায় হত্যার পর লাশ গুম করে রাখার হুমকি দেয় তারা।বিষয়টি পরিবারের পক্ষ থেকে পুলিশ সুপারকে জানানো হলে জেলা গোয়েন্দা পুলিশের উপ-পরিদর্শক জাকারিয়া আলম তথ্য-প্রযুক্তির সহায়তায় অভিযান চালিয়ে বিভিন্ন এলাকা থেকে এ ঘটনায় জড়িত ছয়জনকে গ্রেফতার করে এবং অপহৃত ছাত্র বায়েজিদ ইব্রাহিমকে উদ্ধার করা হয়।সঞ্জিত সাহা/এমবিআর/এমএস</body>
</article>
