<article>
  <headline>
নানিয়ারচর উপজেলার সাবেক চেয়ারম্যানকে অপহরণ
</headline>
  <url>https://www.jagonews24.com/country/news/440818</url>
  <published_at>
</published_at>
  <category>অপহরণ</category>
  <body>রাঙ্গামাটির নানিয়ারচর উপজেলা পরিষদের সাবেক চেয়ারম্যান প্রীতিময় চাকমাকে অপহরণের অভিযোগ পাওয়া গেছে। শুক্রবার দুপুরে ইউনাইটেড পিপলস ডেমোক্রেটিক ফ্রন্টের (ইউপিডিএফ) প্রচার ও প্রকাশনা বিভাগের প্রধান নিরন চাকমা স্বাক্ষরিত এক সংবাদ বিজ্ঞপ্তিতে রাঙ্গামাটি জেলা ইউনিটের প্রধান সংগঠক শান্তিদেব চাকমা এ অভিযোগ করেন।বিজ্ঞপ্তিতে বলা হয়, বৃহস্পতিবার সন্ধ্যা সাড়ে ৭টার দিকে নব্য মুখোশ বাহিনী (ইউপিডিএফ-গণতান্ত্রিক) ও জেএসএস সংস্কারবাদীর (জনসংহতি সমিতি-এমএন লারমা) সশস্ত্র দুর্বৃত্তরা নানিয়ারচর উপজেলার ১নং সাবেক্ষ্যং ইউনিয়নের চেয়ারম্যান পাড়ার নিজ বাড়ি থেকে সাবেক উপজেলা পরিষদ চেয়ারম্যান প্রীতিময় চাকমাকে অপহরণ করে। পরে তাকে ইঞ্জিনচালিত বোটে করে ‘সন্ত্রাসী আস্তানা’ মহালছড়ি উপজেলার মুবাছড়ির দিকে নিয়ে যায়।’বিজ্ঞপ্তিতে অপহরণের নিন্দা ও প্রতিবাদ জানিয়ে অবিলম্বে প্রীতিময় চাকমাকে উদ্ধারে কার্যকর পদক্ষেপ গ্রহণের দাবি জানানো হয়েছে।তবে অপহরণে নিজেদের সম্পৃক্ততার কথা অস্বীকার করেছে পার্বত্য চট্টগ্রাম জনসংহতি সমিতি (এমএন লারমা) ও ইউপিডিএফ (গণতান্ত্রিক)।পার্বত্য চট্টগ্রাম জনসংহতি সমিতির (এমএন লারমা) সহ-তথ্য ও প্রচার সম্পাদক প্রশান্ত চাকমা বলেন, অভ্যন্তরীণ কোন্দলে প্রীতিময় চাকমাকে অপহরণ করা হতে পারে। আমাদের কেউ এ ঘটনার সঙ্গে সম্পৃক্ত নন।আর ইউপিডিএফের (গণতান্ত্রিক) দফতর সম্পাদক মিটন চাকমা বলেন, নানিযারচরে অপহরণের কোনো খবর আমরা পাইনি। ইউপিডিএফের অভ্যাস কিছু ঘটলেই আমাদের দায়ী করে বিবৃতি দেয়া। হয়তো তারা নিজেরাই ঘটনা ঘটিয়ে আমাদের ওপর দোষ চাপাচ্ছে।নানিয়ারচর থানা পুলিশের ভারপ্রাপ্ত কর্মকর্তা (ওসি) আব্দুল লতিফ জানান, এ বিষয়ে এখন পর্যন্ত থানায় কেউ অভিযোগ করেনি। অভিযোগ পেলে ব্যবস্থা নেয়া হবে।আরএআর/এমএস</body>
</article>
