<article>
  <headline>
চবিতে অপহরণের ২ ঘণ্টা পর শাটল ট্রেনের চালক উদ্ধার
</headline>
  <url>https://www.jagonews24.com/campus/news/429084</url>
  <published_at>
</published_at>
  <category>অপহরণ</category>
  <body>চট্টগ্রাম বিশ্ববিদ্যালয়ের (চবি) শাটল ট্রেনের লোকো মাস্টার (চালক) আলী রিয়াজকে অপহরণের দুই ঘণ্টা পর তাকে উদ্ধার করেছে পুলিশ।মঙ্গলবার রাত ৮টার দিকে ষোলশহর স্টেশন থেকে আলী রিয়াজকে তুলে নিয়ে যায় দুর্বৃত্তরা। পরে রাত সাড়ে ১০টার দিকে ষোলশহর স্টেশন সংলগ্ন ফরেস্ট গেট এলাকা থেকে তাকে উদ্ধার করা হয়।রেলওয়ে পুলিশের ইনচার্জ মোহাম্মদ জাকির জাগো নিউজকে বিষয়টি নিশ্চিত করেছেন। তবে কে বা কারা তাকে কেন অপহরণ করেছিল তা জানতে পারেননি তিনি।ষোলশহর রেলওয়ে স্টেশন মাস্টার শাহাব উদ্দিন জাগো নিউজকে জানান, রাতে পৌনে ৮টার ক্যাম্পাসগামী ট্রেনটি ষোলশহর স্টেশন ছাড়ার আগ মুহূর্তে একদল দুর্বৃত্ত লোকো মাস্টার আলী রিয়াজকে ধরে নিয়ে যায়। তার কাছে ট্রেনের চাবি ছিল। ফলে ট্রেন চলাচল বন্ধ থাকে।এর আগে মঙ্গলবার সন্ধ্যায় মামুনুর রশীদ মামুন নামে এক শিক্ষার্থীর স্বাক্ষর করা গণমাধ্যমে পাঠানো বিবৃতিতে- সেশনজট নিরসন, ট্রেনে বগি বৃদ্ধিসহ আট দফা দাবিতে বুধবার (২৩ মে) থেকে বিশ্ববিদ্যালয় অবরোধের ঘোষণা দেয় মুক্তিযুদ্ধের চেতনায় বিশ্বাসী সাধারণ শিক্ষার্থীরা। এতে বিশ্ববিদ্যালয় ছাত্রলীগের একটি অংশের জোরালো সমর্থন রয়েছে।বিশ্ববিদ্যালয় সূত্রে জানা গেছে, আগামী ৩১ মে আসন্ন সিন্ডিকেট সভাকে কেন্দ্র করে প্রশাসনকে চাপে ফেলে নিজেদের দাবি-দাওয়া আদায় করতেই রমজান মাসে এ আকস্মিক অবরোধের ডাক দেয়া হয়েছে।উল্লেখ্য, আসন্ন সিন্ডিকেটে নিয়োগ সংক্রান্ত এজেন্ডা অন্তর্ভুক্ত হবার সম্ভাবনা রয়েছে।আবদুল্লাহ রাকীব/এমবিআর/এমএস</body>
</article>
