<article>
  <headline>
অপহৃতদের উদ্ধারের দাবিতে ঢাকায় মশাল মিছিলের ঘোষণা
</headline>
  <url>https://www.jagonews24.com/national/news/417846</url>
  <published_at>
</published_at>
  <category>অপহরণ</category>
  <body>পার্বত্য শান্তিচুক্তিবিরোধী ইউনাইটেড পিপলস ডেমোক্রেটিক ফ্রন্ট (ইউপিডিএফ) সমর্থিত হিল উইমেন্স ফেডারেশনের নেত্রী মন্টি চাকমা ও দয়াসোনা চাকমাকে সুস্থ ও অক্ষত অবস্থায় উদ্ধারের দাবিতে দুই দিনের কর্মসূচি দিয়েছে পার্বত্য চট্টগ্রামে নিপীড়ন বিরোধী নারী-যুব-ছাত্র সংগঠনসমূহ। এই কর্মসূচির মধ্যে রয়েছে ঢাকায় মশাল মিছিল ও প্রতিবাদ সমাবেশ।বুধবার দুপুরে জাতীয় প্রেসক্লাবে অনুষ্ঠিত সংবাদ সম্মেলনে এ কর্মসূচি ঘোষণা করেন হিল উইমেন্স ফেডারেশনের সভাপতি নিরুপা চাকমা।সংবাদ সম্মেলনে অন্যদের মধ্যে বাংলাদেশ ছাত্র ফেডারেশনের সভাপতি গোলাম মোস্তফা, বাংলাদেশ নারী মুক্তি কেন্দ্রের সভাপতি সীমা দত্ত, সমাজতান্ত্রিক ছাত্রফ্রন্টের সভাপতি ইমরান হাবিব রুমন প্রমুখ উপস্থিত ছিলেন।অপহৃতদের সুস্থভাবে ফিরিয়ে দেয়া না হলে আরও কঠোর কর্মসূচি দেয়া হবে এমন হুশিয়ারি দিয়ে একগুচ্ছ দাবি তুলে ধরেন নিরুপা চাকমা।তিনি বলেন, ‘অবিলম্বে হিল উইমেন্স ফেডারেশনের নেত্রী মন্টি চাকমা ও দয়াসোনা চাকমাকে সুস্থ অবস্থায় উদ্ধার করতে হবে। অপহরণকারী ও তাদের মদদদাতাদের গ্রেফতার ও বিচার করতে হবে। পাহাড় ও সমতলে সংঘটিত সকল ধর্ষণ-গুম-খুন-অপহরণের বিচার করতে হবে। পাবর্ত চট্টগ্রাম থেকে অঘোষিত সেনা শাসন প্রত্যাহার করতে হবে। পাহাড় ও সমতলে জনগণের গণতান্ত্রিক অধিকার নিশ্চিত করতে হবে।’প্রসঙ্গত, গত ১৮ মার্চ রাঙ্গামাটি সদর উপজেলার কুদুবছড়ির এলাকা থেকে হিল উইমেন্স ফেডারেশনের কেন্দ্রীয় সাধারণ সম্পাদক মন্টি চাকমা ও রাঙ্গামাটি জেলা শাখার সাধারণ সম্পাদক দয়াসোনা চাকমা অপহৃত হন।কেএইচ/এমবিআর/এমএস</body>
</article>
