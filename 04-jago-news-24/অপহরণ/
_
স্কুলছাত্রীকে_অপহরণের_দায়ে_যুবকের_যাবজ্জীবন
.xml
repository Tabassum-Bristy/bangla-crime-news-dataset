<article>
  <headline>
স্কুলছাত্রীকে অপহরণের দায়ে যুবকের যাবজ্জীবন
</headline>
  <url>https://www.jagonews24.com/country/news/510744</url>
  <published_at>
</published_at>
  <category>অপহরণ</category>
  <body>সিরাজগঞ্জে স্কুলছাত্রীকে অপহরণ মামলার রায়ে মারুফ সরকার (২৫) নামে এক যুবককে যাবজ্জীবন কারাদণ্ড দিয়েছেন আদালত। একই সঙ্গে ১০ হাজার টাকা জরিমানা, অনাদায়ে আরও ৬ মাস কারাদণ্ডের আদেশ দেয়া হয়েছে।মঙ্গলবার (২ জুলাই) বেলা ১১টায় আদালতের সহকারী পাবলিক প্রসিকিউটর (এপিপি) অ্যাডভোকেট কাওসার আহমেদ লিটন এই তথ্য নিশ্চিত করেছেন।দণ্ডপ্রাপ্ত মারুফ হোসেনের বাড়ি রায়গঞ্জ উপজেলার কমরপুর গ্রামে। বাবার নাম মিন্টু সরকার।সোমবার বিকেলে সিরাজগঞ্জ নারী ও শিশু নির্যাতন দমন ট্রাইব্যুনাল-২ এর বিচারক আব্দুল্লাহ আল মামুন আসামির অনুপস্থিতিতে এই রায় দেন।মামলার অভিযোগপত্রে উল্লেখ করা হয়েছে, রায়গঞ্জ উপজেলার মাধাইনগর সরকারি প্রাথমিক বিদ্যালয়ের ৫ম শ্রেণির ছাত্রী রাবেয়া খাতুন আদুরীকে প্রায়ই উত্ত্যক্ত করতো একই গ্রামের বখাটে মারুফ সরকার। তাকে একাধিকবার বিয়ের প্রস্তাবও দিয়েছিল সে। এই প্রস্তাবে রাজি হননি ওই স্কুলছাত্রীর পরিবার। এতে ক্ষুব্ধ হয়ে বখাটে মারুফ ২০০৯ সালের ২৩ ফেব্রুয়ারি তাকে অপহরণ করে।এ ঘটনায় তার বাবা আব্দুর রহমান ফকির বাদী হয়ে আদালতে একটি অপহরণ মামলা করেন। এর ৮ মাস পর বগুড়ার শেরপুর উপজেলার শোলাকুড়া গ্রাম থেকে মারুফের হেফাজতে থাকা রাবেয়াকে উদ্ধার করে পুলিশ।মামলার দীর্ঘ শুনানি শেষে সোমবার বিকেলে বিচারক আব্দুল্লাহ আল মামুন আসামির অনুপস্থিতিতে এ রায় দেন।ইউসুফ দেওয়ান রাজু/এমএমজেড/আরআইপি</body>
</article>
