<article>
  <headline>
অপহরণের চারদিন পর দুই স্কুলছাত্রী উদ্ধার
</headline>
  <url>https://www.jagonews24.com/country/news/483306</url>
  <published_at>
</published_at>
  <category>অপহরণ</category>
  <body>রংপুরের কাউনিয়া উপজেলায় অপহরণের চারদিন পর দুই স্কুলছাত্রীকে উদ্ধার করেছে পুলিশ। শুক্রবার গভীর রাতে রংপুর সদর উপজেলা থেকে তাদেরকে উদ্ধার করা হয়। এ সময় অপহরণকারী চক্রের সদস্য রাসেল মিয়াকে (২৩) গ্রেফতার করেছে পুলিশ।এ ঘটনায় রাসেলসহ অজ্ঞাত ৪-৫ জনের বিরুদ্ধে শনিবার বিকেলে রংপুর মেট্রোপলিটন পুলিশের হারাগাছ থানায় নারী ও শিশু নির্যাতন দমন আইনে মামলা হয়েছে।পুলিশ ও অপহৃতদের পরিবার জানায়, অপহরণের শিকার দুইজন স্থানীয় একটি স্কুলের দশম শ্রেণির ছাত্রী। গত মঙ্গলবার সকালে স্কুলের সামন থেকে তারা অপহরণের শিকার হয়। পরিবারের লোকজন বিভিন্ন স্থানে খোঁজ নিয়ে জানতে পারে উপজেলার হারাগাছ পৌর এলাকার জয়বাংলা বাজার গ্রামের সৌদি প্রবাসী নাজমুল হোসেন ওরফে টুনু মিয়ার বিবাহিত ছেলে রাসেল মিয়া ও তার কয়েকজন বন্ধু মিলে ওই দুই স্কুলছাত্রীকে অপহরণ করে অজ্ঞাত স্থানে নিয়ে গেছে। পরে এ ব্যাপারে তাদের পরিবার থেকে থানায় অভিযোগ করা হয়।নাম প্রকাশ না করার শর্তে স্থানীয় কয়েকজন জানান, বখাটে রাসেল ও তার কয়েকজন বন্ধু প্রায়ই এলাকার মেয়েদের অপহরণ করে অজ্ঞাত স্থানে আটকে রেখে ধর্ষণ করতো। পরে স্থানীয় কিছু প্রভাবশালী মহল সালিশ বৈঠকের নামে ন্যাক্কারজনক এসব ঘটনা ধামাচাপা দিত।রংপুর মেট্রাপলিটন পুলিশের হারাগাছ থানার ভারপ্রাপ্ত কর্মকর্তা (ওসি) আব্দুর রশিদ বলেন, অপহরণের ঘটনার পর অভিযোগ আমলে নিয়ে শুক্রবার রাতে রংপুর সদর উপজেলার একটি গ্রামে অভিযান চালিয়ে অপহৃত দুই স্কুলছাত্রীকে উদ্ধার করা হয়। এ সময় অপহরণকারী এক যুবককে গ্রেফতার করা হয়েছে। অন্যদের গ্রেফতারে চেষ্টা চলছে।জিতু কবীর/আরএআর/জেআইএম</body>
</article>
