<article>
  <headline>
বাসায় ফিরেছেন ‘অপহৃত’ ব্যবসায়ী সজল চৌধুরী
</headline>
  <url>https://www.jagonews24.com/national/news/415877</url>
  <published_at>
</published_at>
  <category>অপহরণ</category>
  <body>রাজধানীর বসুন্ধরা আবাসিক এলাকার নিজ বাসা থেকে ডিবি পরিচয়ে উঠিয়ে নেয়ার এক সপ্তাহ পর সন্ধান মিলেছে ব্যবসায়ী সজল চৌধুরীর।রোববার সকাল সাড়ে ১০টার দিকে নিজ বাসায় ফিরে এসেছেন তিনি।সজল চৌধুরীর মা দেলোয়ারা বেগম গণমাধ্যমকে জানান, অপহরণকারীরা রোববার ভোর রাতে সজল চৌধুরীকে নোয়াখালীতে ফেলে যান। সেখান থেকে সজল মাকে ফোন করে অপহরণকারীদের হাত থেকে মুক্তি পাওয়ার বিষয়টি জানান।তিনি আরও জানান, ‘অপহরণকারীরা সজলের পকেটে ২ হাজার টাকাও দিয়ে দেয়। তারপর সজল একটি গাড়ি ভাড়া করে ঢাকার পথে রওনা দেয় এবং সকাল সাড়ে ১০টায় বাসায় পৌঁছায়’।তবে কে বাবা কারা সজল চৌধুরীকে ধরে নিয়ে গিয়েছিল তা জানাতে পারেননি তিনি।দেলোয়ারা বেগম বলেন, ছেলেকে প্রচণ্ড মারধর করা হয়েছে। সজল খুব ভয় পেয়েছে। এ ব্যাপারে সে (সজল) এখনও বিস্তারিত কিছু জানায়নি।উল্লেখ্য, গত ১১ মার্চ রাতে বসুন্ধরা আবাসিক এলাকার বাসায় ঢুকে ডিবি পুলিশ পরিচয়ে একদল লোক ধরে নিয়ে যায় ব্যবসায়ী সজল চৌধুরীকে। ওই ঘটনায় মা দেলোয়ারা বেগম ভাটারারা থানায় সাধারণ ডায়েরি (জিডি) করতে গেলেও পুলিশ তা নেয়নি।সজল চৌধুরী জাহাজ ভাঙা ও তথ্যপ্রযুক্তিসহ বিভিন্ন ব্যবসায় যুক্ত। বসুন্ধরা আবাসিক এলাকার জি ব্লকে একটি ছয়তলা ভবনের দোতলায় মা দেলোয়ারা ও কিশোর ছেলেকে নিয়ে ভাড়া থাকেন সজল।জেইউ/এমএমজেড/এমএস</body>
</article>
