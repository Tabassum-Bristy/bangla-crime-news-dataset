<article>
  <headline>
১০ দিনেও খোঁজ মেলেনি ব্যবসায়ীর
</headline>
  <url>https://www.jagonews24.com/country/news/491084</url>
  <published_at>
</published_at>
  <category>অপহরণ</category>
  <body>টাঙ্গাইলের ভূঞাপুর উপজেলায় নিখোঁজের ১০ দিন পেরিয়ে গেলেও সন্ধান মেলেনি ব্যবসায়ী দুলাল তরুনী দাসের। ২৩ মার্চ বাড়ি থেকে বের হয়ে আর ফেরেননি তিনি।এদিকে, ব্যবসায়ী দুলালকে অপহরণ করা হয়েছে দাবি করে তার ভাই নিরাঞ্জন তরুনী দাসের কাছে ২৭ মার্চ মোবাইলে টাকা দাবি করে অপহরণকারীরা।ব্যবসায়ী দুলাল দাসের অপহরণ ও মুক্তিপণ দাবির বিষয়ে ভূঞাপুর থানায় একটি অভিযোগ করেন দুলাল দাসের ভাই নিরাঞ্জন তরুনী দাস। তবে অপহরণের ১০ দিন অতিবাহিত হলেও আজো ব্যবসায়ী দুলালকে উদ্ধার করা যায়নি। এ নিয়ে চরম হতাশা আর আতঙ্কে দুলালের পরিবার।জানা যায়, ২৩ মার্চ দুপুরে দুলাল তরুনী দাস সাইকেল বিক্রির জন্য বাড়ি থেকে বের হন। এরপর থেকে তাকে অনেক খোঁজাখুঁজি করেও পাওয়া যায়নি। এরই মধ্যে নিরাঞ্জনের মোবাইলে একটি নম্বর থেকে ২৭ মার্চ সকালে দুলালকে অপহরণ করার কথা জানিয়ে মুক্তিপণ দাবি করা হয়। দাবিকৃত টাকা না পেলে দুলালের কিডনি বিক্রি করবে বলে জানায় অপহরণকারীরা। ওইদিনই অপহৃত ব্যবসায়ী দুলালের ছোট ভাই নিরাঞ্জন তরুনী দাস থানায় অভিযোগ করেন।নিখোঁজ দুলালের ভাই নিরাঞ্জন তরুনী দাস বলেন, বাড়ি থেকে সাইকেল বিক্রির কথা বলে বের হওয়ার পর আর বাড়ি ফেরেনি দুলাল। এখন পর্যন্ত তার খোঁজ পাওয়া যায়নি। এ ঘটনায় থানায় অভিযোগ করেছি। ১০ দিন পেরিয়ে গেলেও ভাইকে উদ্ধার করতে পারেনি পুলিশ।এ বিষয়ে ভূঞাপুর থানা পুলিশের উপ-পরিদর্শক (এসআই) টিটু চৌধুরী বলেন, নিখোঁজ ব্যবসায়ীকে উদ্ধারে অভিযান অব্যাহত রয়েছে। আমরা তাকে উদ্ধারের চেষ্টা চালাচ্ছি।আরিফ উর রহমান টগর/এএম/পিআর</body>
</article>
