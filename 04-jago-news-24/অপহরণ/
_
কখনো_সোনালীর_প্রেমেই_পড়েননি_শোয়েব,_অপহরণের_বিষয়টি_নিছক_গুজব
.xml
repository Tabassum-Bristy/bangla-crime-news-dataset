<article>
  <headline>
কখনো সোনালীর প্রেমেই পড়েননি শোয়েব, অপহরণের বিষয়টি নিছক গুজব
</headline>
  <url>https://www.jagonews24.com/sports/cricket/507904</url>
  <published_at>
</published_at>
  <category>অপহরণ</category>
  <body>সপ্তাহখানের আগে ইকোনমিক টাইমের এক প্রতিবেদনে উঠে আসে, খেলোয়াড়ি জীবনে বলিউড তারকা সোনালী বেন্দ্রের প্রেমে পড়েছিলেন পাকিস্তানের ফাস্ট বোলার শোয়েব আখতার। আর সেই প্রেমের গভীরতা এতটাই যে, ভালোবাসার প্রস্তাবে সারা না দিলে নাকি সোনালীকে অপহরণ করার দুষ্টু বুদ্ধিও মাথায় এঁটেছিলেন শোয়েব।খবরটি রাতারাতি ছড়িয়ে পড়লেও এতদিন এ বিষয়ে মুখ খোলেননি শোয়েব আখতার। তবে নেতিবাচকভাবে খবরটি প্রকাশ হওয়ায় অবশেষে নীরবতা ভাঙলেন তিনি। অস্বীকার করলেন সোনালী বেন্দ্রের প্রেমে পড়ার বিষয়টিকে। সম্প্রতি ইউটিউবে দেড় মিনিটের এক ভিডিওতে শোয়েব ঘটনাটিকে সম্পূর্ণ ভিত্তিহীন বলে দাবি করেন। এ ছাড়াও এই প্রতিবেদন লেখা প্রতিবেদকেরও তীব্র সমালোচনা করেন শোয়েব।গত ১৬ জুন ইকোনমিক টাইমস জানায়, এক সময়ের বেশ সারা জাগানো অভিনেত্রী সোনালী বেন্দ্রের ‘ইংলিশ বাবু দেশি ম্যাম’ দেখার পর তার প্রেমে পড়েন শোয়েব আখতার। আর সোনালীকে পাকিস্তানের সাবেক ফাস্ট বোলার এতটাই ভালোবাসতেন যে, সবসময় ওয়ালেটে সোনালির ছবি নিয়ে ঘুরে বেড়াতেন। এ ছাড়াও ঘরে এই বলিউড নায়িকার একাধিক পোষ্টার টাঙিয়ে রাখতেন শোয়েব।এই প্রতিবেদনকে মিথ্যা ও গুজব দাবি করে ভিডিও বার্তায় রাওয়াল পিণ্ডি একপ্রেস জানান, আমি কখনো আমার ওয়ালেটে তার ছবি রাখিনি। আমার ঘরেও না। আমি তাকে কখনো অপহরণও করেতে চাইনি এবং বিয়েও না। সকল গুজবের মুখে তালা মেরে দিয়ে শোয়েব আরও বলেন, আমি কখনো এই অভিনেত্রীর ভক্ত ছিলাম না। যদিও আমি তার অভিনীত অল্প কিছুসংখ্যক চলচিত্র দেখেছি।তবে সম্প্রতি মরণব্যাধি ক্যান্সারের সঙ্গে লড়াই করে স্বাভাবিক জীবনে ফিরতে পারায় সোনালীর বেশ প্রশংসা করেন একসময় ২২ গজে বল হাতে ঝড় তোলা এই গতি দানব। তিনি মনে করেন, সোনালীর ক্যান্সারের বিরুদ্ধে শক্ত লড়াই পৃথিবীর অনেকের জন্য অনুকরণীয়, অনুসরণীয়।এসএস/জেআইএম</body>
</article>
