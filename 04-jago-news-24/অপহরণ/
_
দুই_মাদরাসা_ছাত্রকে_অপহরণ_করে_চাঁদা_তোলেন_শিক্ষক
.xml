<article>
  <headline>
দুই মাদরাসা ছাত্রকে অপহরণ করে চাঁদা তোলেন শিক্ষক
</headline>
  <url>https://www.jagonews24.com/country/news/453028</url>
  <published_at>
</published_at>
  <category>অপহরণ</category>
  <body>কিশোরগঞ্জের ভৈরব উপজেলায় দুই মাদরাসা ছাত্রকে অপহরণের অভিযোগে ইয়াহিয়া (৫৫) নামে এক শিক্ষককে আটক করেছে পুলিশ। সোমবার দুপুরে শহরের নিউ টাউন এলাকার একটি বাসা থেকে দুই ছাত্রকে উদ্ধার ও ওই শিক্ষককে আটক করা হয়।আটক ইয়াহিয়া ভৈরব শহরের লক্ষ্মীপুর সায়েব আলী মদীনাতুল ইতিমখানার শিক্ষক। অপহৃত মাদরাসা ছাত্ররা হলো- সারোয়ার (১২) ও শাহীন মিয়া (১৪)। তারা দুজন ভৈরব রানীর বাজার এলাকার জনাব আলী হাফিজিয়া মাদরাসার ছাত্র।এ ঘটনায় মাদরাসা ছাত্র সারোয়ারের বাবা মো. সোহেল মিয়া বাদী হয়ে থানায় লিখিত অভিযোগ দিয়েছেন।ঘটনার বিবরণে জানা গেছে, গত শনিবার দুপুরে ঘোরাঘুরি করতে ওই দুই ছাত্র ভৈরব রেলওয়ে স্টেশনে যায়। এ সময় ওই শিক্ষক রেল স্টেশনেরর মসজিদ থেকে নামাজ পড়ে দুই ছাত্রকে দেখে তাদের পরিচয় জানতে চান। তারা পরিচয় দিলে ফুঁসলিয়ে ওই শিক্ষক দুজনকে তার নিউ টাউনের বাসায় নিয়ে পুলিশের ভয় দেখিয়ে আটকে রাখেন। পরদিন রোববার দুই ছাত্রকে নিয়ে নরসিংদীর রায়পুরা এলাকায় মাদরাসার চাঁদা কালেকশন করেন।এদিকে জনাব আলী মাদরাসার শিক্ষকরা দুই ছাত্র নিখোঁজের খবর তাদের পরিবারকে জানালে তারা সবাই ছাত্রদের খোঁজাখুঁজি শুরু করেন। সোমবার দুপুরে শিক্ষক ইয়াহিয়া জনাব আলী মাদরাসার শিক্ষককে মোবাইলে জানান, নিখোঁজ দুই ছাত্র তার সন্ধানে আছে এবং কিছু টাকা দিলে তিনি ছাত্রদের উদ্ধার করে দেবেন। তার কথায় রাজী হয়ে শিক্ষকরা ঠিকানা পেয়ে ভৈরব শহরের নিউ টাউনে তার বাসায় গেলে প্রতিবেশীরা অপহরণকারী ওই শিক্ষককে আটক করে। পরে ভৈরব থানায় বিষয়টি জানানো হলে পুলিশ এসে দুই ছাত্রকে উদ্ধারসহ ওই শিক্ষককে আটক করে নিয়ে।ভৈরব থানা পুলিশেল উপ-পরিদর্শক (এসআই) মাজহারুল ইসলাম জানান, এ ব্যাপারে এক ছাত্রের বাবা বাদী হয়ে থানায় অভিযোগ দিয়েছে। ওসি অন্য কাজে ব্যস্ত থাকায় অভিযোগটি মামলা হিসেবে এখনও রেকর্ড করা হয়নি।আসাদুজ্জামান ফারুক/আরএআর/এমএস</body>
</article>
