<article>
  <headline>
প্রাইভেটে যাওয়ার কথা বলে প্রেমিকের বাসায় স্কুলছাত্রী
</headline>
  <url>https://www.jagonews24.com/country/news/523839</url>
  <published_at>
</published_at>
  <category>অপহরণ</category>
  <body>প্রাইভেট পড়তে যাওয়ার কথা বলে প্রেমিকের বাড়িতে চলে গেল স্কুলছাত্রী (১৫)। ঘটনার দুদিন পর প্রেমিকের বাড়ি থেকে তাকে উদ্ধার করেছে পুলিশ।উদ্ধার হওয়া ওই স্কুলছাত্রী রাজশাহীর চারঘাট উপজেলার বাসিন্দা। সে পুঠিয়ার বানেশ্বর শহীদ নাদের আলী উচ্চ বিদ্যালয়ের দশম শ্রেণির ছাত্রী। শুক্রবার প্রেমিকের বাড়ি থেকে তাকে উদ্ধার করা হয়। এ সময় পুলিশ দেখে বাড়ি থেকে পালিয়ে যান স্কুলছাত্রীর প্রেমিক এবাদুল ইসলাম (২৯)। প্রেমিক এবাদুল ইসলাম গাজীপুরের আবদুর রশিদের ছেলে। ছাত্রীর বাবার অপহরণ মামলায় তাকে গ্রেফতারের চেষ্টা চালাচ্ছে পুলিশ।এর আগে ২৮ আগস্ট প্রাইভেট পড়তে যাওয়ার কথা বলে বাড়ি থেকে বেরিয়ে যায় স্কুলছাত্রী। এরপর আর বাসায় যায়নি সে। বানেশ্বর থেকে ওই ছাত্রীকে অপহরণ করা হয়েছে এমন অভিযোগে পুঠিয়া থানায় মামলা করেন ছাত্রীর বাবা।এরপর তাকে উদ্ধারে অভিযানে নামে পুলিশ। অবস্থান নিশ্চিত হওয়ার পর তাকে উদ্ধার এবং কথিত অপহরণকারীদের গ্রেফতারে অভিযানে যায় পুলিশ।বিষয়টি নিশ্চিত করে পুঠিয়া থানা পুলিশের ভারপ্রাপ্ত কর্মকর্তা (ওসি) সাকিল উদ্দিন আহম্মেদ বলেন, শুক্রবার রাতে গাজীপুরে অভিযান চালিয়ে প্রেমিকের বাড়িতে ওই ছাত্রীকে উদ্ধার করা হয়। এ সময় তার প্রেমিক পালিয়ে যায়। উদ্ধারের পর রাতেই ওই ছাত্রীকে পুঠিয়ায় আনা হয়। শনিবার ডাক্তারি পরীক্ষার জন্য তাকে রাজশাহী মেডিকেল কলেজ হাসপাতালে পাঠানো হয়। জবানবন্দি নিতে তাকে আদালতে নেয়া হবে।স্কুলছাত্রীর বরাত দিয়ে ওসি সাকিল উদ্দিন বলেন, সামাজিক যোগাযোগ মাধ্যম ফেসবুকে ওই ছাত্রীর সঙ্গে এবাদুলের পরিচয় হয়। একপর্যায়ে তাদের মধ্যে প্রেমের সম্পর্ক গড়ে ওঠে। ২৮ আগস্ট প্রেমিক এবাদুল বানেশ্বরে এসে ওই ছাত্রীকে গাজীপুরে নিয়ে যান। তার বাড়ি থেকে ওই ছাত্রীকে উদ্ধার করে পুলিশ। মামলা হওয়ায় প্রেমিকের বিরুদ্ধে আইনগত ব্যবস্থা নেয়া হবে। তাকে গ্রেফতারের চেষ্টা চলছে।ফেরদৌস সিদ্দিকী/এএম/এমকেএইচ</body>
</article>
