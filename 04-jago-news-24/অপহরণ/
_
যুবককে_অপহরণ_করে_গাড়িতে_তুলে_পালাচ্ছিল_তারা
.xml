<article>
  <headline>
যুবককে অপহরণ করে গাড়িতে তুলে পালাচ্ছিল তারা
</headline>
  <url>https://www.jagonews24.com/country/news/512152</url>
  <published_at>
</published_at>
  <category>অপহরণ</category>
  <body>নারায়ণগঞ্জের সোনারগাঁ উপজেলায় বিজয় হোসেন (১৮) নামের এক যুবককে অপহরণ করার সময় আট অপহরণকারীকে গণপিটুনি দিয়ে পুলিশে সোপর্দ করেছে এলাকাবাসী।এ সময় অপহৃত বিজয় হোসেনকে উদ্ধার করা হয়েছে। রোববার সোনারগাঁ পৌরসভা এলাকার শেখ রাসেল স্টেডিয়ামের সামনে এ ঘটনা ঘটে। সোমবার বিষয়টি নিশ্চিত করেছে পুলিশ।এ ঘটনায় সোমবার দুপুরে অপহৃত বিজয়ের মা নুরতাজ বেগম বাদী হয়ে অপহরণকারীদের বিরুদ্ধে সোনারগাঁ থানায় মামলা করেছেন। গ্রেফতারকৃত অপহরণকারীরা হলেন ফজলে রাব্বি ওরফে রাব্বি (১৯), হমু (২৩), সজিব (২০), ইয়াসিন (২০), আরিফ (২২), মেহেদী হাসান (১৯), রিয়াদ (২৩) ও গাড়ি চালক ফজলুর হক ওরফে ফজল (২৩)।পুলিশ জানায়, সোনারগাঁ পৌরসভার গোয়ালদী গ্রামের গোলজার হোসেনের ছেলে বিজয় হোসেন বাংলাদেশ লোক ও কারুশিল্প জাদুঘরের ২নং গেট সংলগ্ন শোভন পলিব্যাগ লিমিটেড নামের একটি প্রতিষ্ঠানে চাকরি করে। রোববার দুপুরে বাড়ি ফেরার পথে একটি হাইস গাড়ি থেকে নেমে ফজলে রাব্বি ওরফে রাব্বি ঠিকানা জানতে চেয়ে বিজয় হোসেনকে ডাক দেয়। বিজয় তার ডাকে কাছে গেলে গাড়িতে তুলে অপহরণ করে পালানোর চেষ্টা করে রাব্বিসহ কয়েকজন। এ সময় বিজয়ের চিৎকারে আশেপাশের লোকজন ছুটে এসে গাড়ির গতিরোধ করে। সেই সঙ্গে অপহরণকারীদের গণপিটুনি দিয়ে আটক করে রাখা হয়। খবর পেয়ে ঘটনাস্থলে পৌঁছে অপহরণকাজে ব্যবহৃত গাড়িসহ আটজনকে গ্রেফতার করে পুলিশ।বিষয়টি নিশ্চিত করে সোনারগাঁ থানা পুলিশের এসআই আবুল কালাম আজাদ বলেন, এক কিশোরকে অপহরণের সময় আট অপহরণকারীকে গ্রেফতার করা হয়েছে। তাদের বিরুদ্ধে সোনারগাঁ থানায় মামলা হয়েছে। সোমবার তাদের কারাগারে পাঠানো হয়েছে।মো. শাহাদাত হোসেন/এএম/জেআইএম</body>
</article>
