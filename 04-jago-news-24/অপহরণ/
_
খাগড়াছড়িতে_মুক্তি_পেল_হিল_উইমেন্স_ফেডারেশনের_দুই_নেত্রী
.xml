<article>
  <headline>
খাগড়াছড়িতে মুক্তি পেল হিল উইমেন্স ফেডারেশনের দুই নেত্রী
</headline>
  <url>https://www.jagonews24.com/country/news/422604</url>
  <published_at>
</published_at>
  <category>অপহরণ</category>
  <body>পার্বত্য শান্তিচুক্তিবিরোধী ইউনাইটেড পিপলস ডেমোক্রেটিক ফ্রন্ট (ইউপিডিএফ) সমর্থিত হিল উইমেন্স ফেডারেশনের কেন্দ্রীয় সাধারণ সম্পাদক মন্টি চাকমা ও রাঙ্গামাটি শাখার সাধারণ সম্পাদক দয়া সোনা চাকমার সন্ধান পাওয়া গেছে।রাঙ্গামাটির কতুকছড়ি বাজার এলাকা থেকে অস্ত্রের মুখে অপহরণের ৩১ দিন পর বৃহস্পতিবার (১৯ এপ্রিল) রাত পৌনে ৮টার দিকে খাগড়াছড়ি জেলা সদরের মধুপুর এলাকায় অপহৃতদের অভিভাবক ও স্থানীয় মুরব্বীদের জিম্মায় তাদের মুক্তি দেয়া হয়।ইউপিডিএফ'র সংগঠক মাইকেল চাকমা বিষয়টি নিশ্চিত করেছেন।তিনি জানান, বৃহস্পতিবার রাত পৌনে ৮টার দিকে অভিভাবক ও মুরব্বিদের জিম্মায় দুই নেত্রীকে অপহরণের এক মাস একদিন পর মুক্তি দেয়া হয়েছে।খাগড়াছড়ি সদর থানা পুলিশের অফিসার ইনচার্জ (ওসি) মো. সাহাদাত হোসেন টিটো বলেন, হিল উইমেন্স ফেডারেশনের দুই নেত্রী মুক্তি পেয়েছে বলে শুনেছি।প্রসঙ্গত, গেল ১৮ মার্চ সকালে রাঙ্গামাটির কতুকছড়ি বাজার এলাকা থেকে অস্ত্রের মুখে তুলে নেয়া হয় ইউপিডিএফ সমর্থিত হিল উইমেন্স ফেডারেশনের কেন্দ্রীয় সাধারণ সম্পাদক মন্টি চাকমা ও রাঙ্গামাটি শাখার সাধারণ সম্পাদক দয়া সোনা চাকমাকে। অপহরণের জন্য ইউপিডিএফ ও হিল উইমেন্স ফেডারেশন প্রতিপক্ষ ইউপিডিএফ-গণতান্ত্রিককে দায়ী করে আসছিল।মুজিবুর রহমান ভুইয়া/এমবিআর/এমএস</body>
</article>
