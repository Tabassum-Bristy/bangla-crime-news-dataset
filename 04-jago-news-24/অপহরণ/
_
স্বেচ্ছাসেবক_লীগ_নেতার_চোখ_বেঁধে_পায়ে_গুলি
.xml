<article>
  <headline>
স্বেচ্ছাসেবক লীগ নেতার চোখ বেঁধে পায়ে গুলি
</headline>
  <url>https://www.jagonews24.com/country/news/504288</url>
  <published_at>
</published_at>
  <category>অপহরণ</category>
  <body>লক্ষ্মীপুরে দিদার হোসেন বাবলু নামে এক স্বেচ্ছাসেবক লীগ নেতাকে অস্ত্রের মুখে অপহরণের পর গুলিবিদ্ধ করার ঘটনায় থানায় মামলা করা হয়েছে। এ ঘটনায় করা মামলায় সদর উপজেলার চরশাহী ইউনিয়ন যুবলীগের আহ্বায়ক রেজাউল করিম রিয়াজকে প্রধান আসামি করা হয়।শনিবার দুপুরে বাবলুর বড় ভাই শহিদুল আলম লিটন বাদী হয়ে ১০ জনের নাম উল্লেখ ও অজ্ঞাত আরও পাঁচজনকে আসামি করে চন্দ্রগঞ্জ থানায় এ মামলা করেন।এদিকে, ওই ইউনিয়ন যুবলীগের যুগ্ম-আহ্বায়ক সাইফুল ইসলাম রোমান ও সদস্য শাকিলকে গ্রেফতার করেছে পুলিশ। তারা মামলার এজাহারভুক্ত আসামি। আহত বাবলু চরশাহী ইউনিয়ন স্বেচ্ছাসেবক লীগের যুগ্ম-আহ্বায়ক। তিনি বর্তমানে ঢাকার পঙ্গু হাসপাতালে চিকিৎসাধীন।মামলার এজাহার সূত্রে জানা যায়, আধিপত্য বিস্তারকে কেন্দ্র করে যুবলীগ নেতা রিয়াজের নেতৃত্বে তার লোকজন বৃহস্পতিবার রাতে সদরের চরশাহী ইউনিয়নের বসুরহাটে ফাঁকা গুলি করে আতঙ্ক সৃষ্টি করে। পরে ঘটনাস্থল থেকে স্বেচ্ছাসেবক লীগ নেতা বাবলুকে অস্ত্রের মুখে অপহরণ করে নিয়ে যায় তারা। প্রায় চার ঘণ্টা পর পুলিশ অভিযান চালিয়ে নোয়াখালী জেলার সুধারাম থানার বোবাকান্দি এলাকার একটি ইটভাটা থেকে রক্তাক্ত জখম অবস্থায় বাবলুকে উদ্ধার করে। পরে তাকে লক্ষ্মীপুর সদর হাসপাতালে ভর্তি করা হয়। অপহরণের পর চোখ বেঁধে ডান পায়ের হাঁটুর নিচে দুটি গুলি করার অভিযোগ করেন বাবলু। এ সময় তাকে লোহার রড দিয়ে পিটিয়ে শরীরের বিভিন্ন অংশে রক্তাক্ত করা হয়।চন্দ্রগঞ্জ থানা পুলিশের ভারপ্রাপ্ত কর্মকর্তা (ওসি) আবুল কালাম আজাদ বলেন, স্বেচ্ছাসেবক লীগ নেতাকে অপহরণ করে রক্তাক্ত করার ঘটনায় থানায় মামলা হয়েছে। এ ঘটনায় দুইজনকে গ্রেফতার করা হয়েছে। অন্য আসামিদের গ্রেফতারে অভিযান অব্যাহত আছে।কাজল কায়েস/এএম/এমএস</body>
</article>
