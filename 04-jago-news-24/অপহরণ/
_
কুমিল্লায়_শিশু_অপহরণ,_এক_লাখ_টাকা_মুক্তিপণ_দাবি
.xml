<article>
  <headline>
কুমিল্লায় শিশু অপহরণ, এক লাখ টাকা মুক্তিপণ দাবি
</headline>
  <url>https://www.jagonews24.com/country/news/316957</url>
  <published_at>
</published_at>
  <category>অপহরণ</category>
  <body>কুমিল্লায় নয়ন নামে ৫ বছর বয়সের এক শিশুকে অপহরণের পর এক লাখ টাকা মুক্তিপণ দাবি করা হয়েছে। জেলার মুরাদনগর উপজেলার রামচন্দ্রপুর দক্ষিণ ইউনিয়নের উত্তরকান্দি গ্রামে এ ঘটনা ঘটে। বুধবার অপহৃত ওই শিশুকে উদ্ধারের জন্য তার বাবা হেলাল উদ্দিন বাদী হয়ে থানায় মামলা দায়ের করেছেন। পুলিশ ভিকটিমকে উদ্ধার করতে অভিযানে মাঠে নেমেছে। জানা যায়, মুরাদনগর উপজেলার উত্তরকান্দি গ্রামের হেলাল উদ্দিনের বাড়িতে গত সোমবার রাতে একটি কন্যা সন্তান সঙ্গে নিয়ে অসহায় বেশে এক মহিলা রাতে থাকার জন্য আশ্রয় চায়। বাড়ির লোকজন অসহায় ভেবে ওই মহিলাকে আশ্রয় দেয়। পরদিন মঙ্গলবার দুপুর পর্যন্ত ওই বাড়িতে অবস্থান করে সুযোগ বুঝে ওই প্রতারক মহিলা বাড়ির মালিক হেলাল উদ্দিনের শিশু ছেলে নয়নকে নিয়ে পালিয়ে যায়।শিশুটির বাবা হেলাল উদ্দিন জানান, মঙ্গলবার রাতে ওই মহিলা ফোন করে তার ছেলে নয়নকে ফিরে পেতে এক লাখ টাকা মুক্তিপণ দাবি করেছে। এ ব্যাপারে বুধবার বিকেলে মুরাদনগর থানায় মামলা দায়ের করা হয়েছে।মুরাদনগর থানা পুলিশের ওসি এসএম বদিউজ্জামান জানান, শিশুর বাবা থানায় অপহরণ মামলা দায়েরের পর থেকে ওই শিশুকে উদ্বারের জন্য পুলিশ অভিযানে নেমেছে। অপহরণকারী চক্রের সদস্যদেরকে গ্রেফতার ও শিশু নয়নকে উদ্ধারে পুলিশের চেষ্টা অব্যাহত আছে।মো. কামাল উদ্দিন/এমএএস/এমএস</body>
</article>
