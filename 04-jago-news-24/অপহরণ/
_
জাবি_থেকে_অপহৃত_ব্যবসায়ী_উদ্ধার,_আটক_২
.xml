<article>
  <headline>
জাবি থেকে অপহৃত ব্যবসায়ী উদ্ধার, আটক ২
</headline>
  <url>https://www.jagonews24.com/campus/news/496733</url>
  <published_at>
</published_at>
  <category>অপহরণ</category>
  <body>অপহরণের দুদিন পর জাহাঙ্গীরনগর বিশ্ববিদ্যালয়ের (জাবি) কেন্দ্রীয় খেলার মাঠ থেকে আব্দুল্লাহ নামে এক ক্ষুদ্র ব্যবসায়ীকে উদ্ধার করা হয়েছে।রোববার (২৮ এপ্রিল) রাত ৯টায় আশুলিয়া থানা পুলিশ, ডিবি ও বিশ্ববিদ্যালয় প্রশাসনের যৌথ অভিযানে তাকে উদ্ধার করা হয়।এ ঘটনায় দুজনকে আটক করা হয়েছে বলে জানিয়েছেন অভিযানে নেতৃত্ব দেয়া এসআই মনিরুজ্জামান। এরা হলেন- মাসুদ ও আমির। তাদের বাড়ি সিরাজগঞ্জে বলে জানা গেছে।এ বিষয়ে বিশ্ববিদ্যালয়ের প্রধান নিরাপত্তা কর্মকর্তা সুদিপ্ত শাহিন বলেন, ‘দুদিন ধরে অপহৃত ব্যাক্তি আমাদের ক্যাম্পাসে অবস্থান করছিল। অপহরণকারী এবং ভিকটিমের ফোনের লোকেশন ট্র্যাক করে আজকে (রোববার) আনুমানিক রাত ৯টায় তাদের জাহাঙ্গীরনগর বিশ্ববিদ্যালয়ের কেন্দ্রীয় খেলার মাঠ থেকে উদ্ধার করা হয়। এ সময় আমরা অপহরণের সঙ্গে জড়িত দুজনকে ধরতে সক্ষম হলেও অন্য দুজন পালিয়ে যায়। আটকরা এখন আশুলিয়া থানা পুলিশের হেফাজতে আছে।’তিনি আরও বলেন, ‘অপহৃত ব্যাক্তি ক্যাম্পাসে কোথায়, কার কাছে ছিল এ বিষয়ে তিনি কিছু বলতে পারছেন না। তার চোখ-মুখ বাঁধা ছিল। ঘটনার পুলিশি তদন্তের স্বার্থে আর কিছু বলা যাচ্ছে না।’তবে ওই ব্যক্তিকে বিশ্ববিদ্যালয়ের মীর মশাররফ হোসেন হলে এক ছাত্রের রুমে আটক রাখা হয়েছিল বলে অন্য একটি সূত্রে জানা গেছে।এ বিষয়ে আশুলিয়া থানার ভারপ্রাপ্ত কর্মকর্তা (ওসি) রিজাউল হক বলেন, ‘অপহৃত ব্যাক্তিকে উদ্ধার করা হয়েছে। আটকরা হেফাজতে আছেন। মামলা প্রক্রিয়াধীন। মামলা হলেই বাকি সব জানতে পারবেন।’হাফিজুর রহমান/এমবিআর/এমকেএইচ</body>
</article>
