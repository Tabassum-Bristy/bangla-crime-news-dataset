<article>
  <headline>
চারদিন পর মুক্তি পেলেন বান্দরবানে অপহৃত আরেক চালক
</headline>
  <url>https://www.jagonews24.com/country/news/522100</url>
  <published_at>
</published_at>
  <category>অপহরণ</category>
  <body>বান্দরবানের রুমা উপজেলায় অপহৃত চাঁদের গাড়ির (জিপগাড়ি) তিন চালকের মধ্যে বাকি চালক বাসু কর্মকারকেও ছেড়ে দিয়েছে সন্ত্রাসীরা। এর আগে বুধবার একই সঙ্গে অপহৃত অপর দুই চালক মোহাম্মদ মিজান ও নয়ন জলদাসকে ছেড়ে দেয় তারা।রুমা থানার ভারপ্রাপ্ত পুলিশ কর্মকর্তা (ওসি) নজরুল ইসলাম এই তথ্য নিশ্চিত করেছেন ।তিনি জানান, শুক্রবার বিকেলে উপজেলার ছাংদালা-সাংনাক্র পাড়ার মাঝখানে পলিখালে বাসু কর্মকারকে ছেড়ে দেয় সন্ত্রাসীরা। তিনি এখন রুমা উপজেলার সেনাবাহিনী গ্যারিসনে আছেন। কোনো ধরনের মুক্তিপণ ছাড়াই সন্ত্রাসীরা তাকে ছেড়ে দিয়েছে। বাসু কর্মকারের সহকারী মিল্টন কর্মকার বলেন, সোমবার বিকেল চারটার দিকে মিনঝিরি রাস্তার মাথায় ১০-১২ জন সশস্ত্র সন্ত্রাসী তাদের গাড়ির গতি রোধ করে। এরপর জানতে চায় গাড়িগুলো রুমা পরিবহন মালিক সমিতির কি না। মালিক সমিতির গাড়ি বললে চালকদের থেকে সহকারী ও একটি গাড়িতে থাকা সাতজন যাত্রীকে আলাদা করা হয়।তিনি বলেন, এ সময় তারা ভয়তে কাঁপছিলেন। পরে সন্ত্রাসীরা যাত্রী ও তাদের চলে যাওয়ার নির্দেশ দেয়। সন্ত্রাসীরা তখনও তিন গাড়িচালকসহ মিনঝিরি রাস্তার মাথায় ছিল। তাদের পরনে ছিল সামরিক পোশাক।প্রসঙ্গত গত সোমবার বিকেল সাড়ে ৪টার দিকে বান্দরবানের রুমা উপজেলার সদর ইউনিয়নের রুমা-মুনলায় সড়কের মিনঝিরি রাস্তার মুখ থেকে চাঁদের গাড়ির (জিপ গাড়ি) তিন চালককে অস্ত্রের মুখে অপহরণ করে সন্ত্রাসীরা। তারা হলেন- বাসু কর্মকার (৩২), নয়ন জলদাস (২৯) এবং মো. মিজান (৩০)। তাদের মধ্যে মোহাম্মদ মিজান ও নয়ন জলদাসকে বুধবার কোনো মুক্তিপণ ছাড়াই রেমাক্রির প্রাংসা এলাকায় ছেড়ে দেয়া হয়।সৈকত দাশ/এমএমজেড</body>
</article>
