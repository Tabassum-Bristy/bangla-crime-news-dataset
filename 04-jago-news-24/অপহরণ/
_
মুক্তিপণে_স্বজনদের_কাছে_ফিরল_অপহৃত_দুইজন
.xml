<article>
  <headline>
মুক্তিপণে স্বজনদের কাছে ফিরল অপহৃত দুইজন
</headline>
  <url>https://www.jagonews24.com/country/news/400198</url>
  <published_at>
</published_at>
  <category>অপহরণ</category>
  <body>অপহরণের দু’দিনের মাথায় মুক্তিপণ দিয়ে ছাড়া পেয়েছেন কক্সবাজার সদরের ঈদগাঁওতে অপহৃত দুই ব্যক্তি। রোববার সকালে তাদের ছেড়ে দেয়া হয়েছে বলে জানিয়েছেন স্থানীয় ইউপি মেম্বার। অপহরণকারীদের চাহিদামত অর্ধলাখ টাকা মুক্তিপণ পরিশোধের পর তাদের অপহরণস্থল গিরিঞ্জি পাহাড় এলাকায় ছেড়ে দেয়া হয়।তারা হলেন, কক্সবাজার সদরের ঈদগাঁওর মাছুয়াখালী এলাকার মৃত শের আলীর ছেলে কৃষক আমান উল্লাহ (৩৮) ও মৃত মতলব মিস্ত্রির ছেলে আহমদ ছৈয়দ (৪০)।ঈদগাঁও ইউনিয়নের মাছুয়াখালী এলাকার সদস্য কামাল উদ্দীন জানান, গত ২৯ ডিসেম্বর জুমাবার সকাল ৮টার দিকে ফাঁকা গুলি ছুড়ে আমান উল্লাহ ও ছৈয়দকে অপহরণ করে দুর্বৃত্তরা। ঈদগাঁওর কালিরছড়ার ৩ কিলোমিটার দূরে গিরিঞ্জি পাহাড় এলাকায় প্লট ও খেত পাহারা দেয়া অবস্থায় তাদের ধরে সশস্ত্র অপহরণকারীরা গহীন জঙ্গলে নিয়ে যায়।পরে তাদের স্বজনদের কাছে মুঠোফোনে যোগাযোগ করে দুই লাখ টাকা মুক্তিপণ দাবি করা হয়। দরিদ্র পরিবারের সদস্য হিসেবে শেষ পর্যন্ত ৫০ হাজার টাকায় এসে দাঁড়ায় অপহরণকারীদের দাবি। স্থানীয়দের কাছ থেকে ধার করে দাবিকৃত মুক্তিপণ পরিশোধ করলে তাদের ছেড়ে দেয়া হয়।ঈদগাঁও পুলিশ তদন্ত কেন্দ্রের ইনচার্জ পরিদর্শক (তদন্ত) মিনহাজ মাহমুদ ভুঁইয়া জানান, অপহরণের খবর পেয়ে তার নেতৃত্ব কয়েকটি টিম পাহাড়ে অভিযান চালায়। হয়তো এ কারণে অপহরণকারীরা অপহৃতদের ছেড়ে দিয়েছে। মুক্তিপণ দেয়ার বিষয়টি তিনি জানেন না বলে দাবি করেন।সায়ীদ আলমগীর/এএম/আইআই</body>
</article>
