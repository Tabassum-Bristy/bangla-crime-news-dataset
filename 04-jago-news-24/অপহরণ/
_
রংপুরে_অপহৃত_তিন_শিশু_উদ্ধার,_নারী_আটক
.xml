<article>
  <headline>
রংপুরে অপহৃত তিন শিশু উদ্ধার, নারী আটক
</headline>
  <url>https://www.jagonews24.com/country/news/319657</url>
  <published_at>
</published_at>
  <category>অপহরণ</category>
  <body>রংপুরে অভিযান চালিয়ে অপহৃত তিন শিশুকে উদ্ধার করেছে র‌্যাব। এ সময় লাইজু বেগম (২২) নামে এক অপহরণকারীকে আটক করা হয়েছে। সোমবার বেলা ১১টার দিকে নগরীর দর্শনা মোড় এলাকা থেকে অপহৃত তিন শিশুকে উদ্ধার এবং ওই নারীকে আটক করা হয়।দুপুর ২টার দিকে র‌্যাব-১৩ এর সিপিএসসি কার্যালয়ে এক প্রেস ব্রিফিংয়ে এ তথ্য জানান কোম্পানি অধিনায়ক অতিরিক্ত পুলিশ সুপার মোহাম্মদ নজরুল ইসলাম।তিনি জানান, রংপুরের মিঠাপুকুর উপজেলার পদাগঞ্জ বকশিপাড়া গ্রামের আক্কাস আলীর স্ত্রী লাইজু বেগম শিশু অপহরণকারী চক্রের সদস্য। সোমবার সকালে নগরীর ১৫ নং ওয়ার্ডের ফতেপুর সরকারি প্রাথমিক বিদ্যালয়ের তৃতীয় শ্রেণির শিক্ষার্থী এবং ওই ওয়ার্ডের বুড়ারহাট গ্রামের আলমগীর মিয়ার মেয়ে আদরীন আক্তার আঁখি, ফজলুর রহমানের মেয়ে মিতু আক্তার মিম ও হাবিবুর রহমানের মেয়ে হ্যাপি আক্তার হাবিবকে ফুঁসলিয়ে অপহরণ করে নিয়ে যাওয়ার সময় স্থানীয়দের সহায়তায় অভিযান চালিয়ে দর্শনা এলাকা থেকে ওই তিন শিশুসহ লাইজুকে হাতেনাতে আটক করে র‌্যাব।এ সময় অপহরণকারী লাইজুর কাছ থেকে নগদ ৮৮৮ টাকা, একটি মোবাইল সেট ও একটি জাতীয় পরিচয়পত্র জব্দ করা হয়। এ ঘটনায় অপহরণকারী লাইজুর বিরুদ্ধে রংপুর কোতয়ালী থানায় আইনানুগ ব্যবস্থা প্রক্রিয়াধীন রয়েছে।জিতু কবীর/আরএআর/এমএস</body>
</article>
