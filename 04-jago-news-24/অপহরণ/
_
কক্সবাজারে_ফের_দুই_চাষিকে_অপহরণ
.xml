<article>
  <headline>
কক্সবাজারে ফের দুই চাষিকে অপহরণ
</headline>
  <url>https://www.jagonews24.com/country/news/472877</url>
  <published_at>
</published_at>
  <category>অপহরণ</category>
  <body>কক্সবাজার সদরের ঈদগাঁও ইউনিয়নের কালিরছড়া এলাকা থেকে ফের দুই চাষিকে অপহরণ করে নিয়ে গেছে দুর্বৃত্তরা। এ সময় অপহরণকারিরা মোবাইলসহ গুরুত্বপূর্ণ জিনিসপত্র নিয়ে গেছে। স্থানীয় ইউপি সদস্য মাহমুদুল হাসান মিনার ঘটনার সত্যতা নিশ্চিত করেছেন।মঙ্গলবার দিবাগত রাত আড়াইটার দিকে বসতঘরে ঢুকে তাদের নিয়ে যাওয়া হয়েছে বলে দাবি করেছে অপহৃতদের পরিবার।অপহৃতদের স্বজনরা জানিয়েছেন, সকালে অপহৃতদের মোবাইল থেকে পরিবারের সঙ্গে যোগাযোগ করে ৩ লাখ টাকা মুক্তিপণ দাবি করেছে অপহরণকারি চক্র।অপহৃতরা হলেন- ঈদগাঁও ইউনিয়নের কালিরছড়া শিয়াপাড়ার মমতাজ আহমদের ছেলে শাহাব উদ্দিন প্রকাশ মজুম তাহের ও একই এলাকার আরেক মমতাজ আহমদের ছেলে ফরিদুল আলম। তারা দুইজনই এলাকার মৌসুমী চাষি। এ ঘটনায় অপহৃতদের পরিবার ও এলাকায় চরম আতঙ্ক বিরাজ করছে।ইউপি সদস্য মাহমুদুল হাসান মিনার জানান, কিছুদিন আগেও দুজনকে অপহরণ করেছিল দুর্বৃত্তরা। এ সময় মুক্তিপণেই তাদের ছাড়িয়ে আনতে হয়েছে। এর রেশ না কাটতেই আবারো দু’জনকে অপহরণের ঘটনা ভাবিয়ে তুলেছে এলাকাবাসীকে।ঈদগাঁও পুলিশ তদন্ত কেন্দ্রের ইনচার্জ পরিদর্শক আসাদুজ্জামান খান বলেন, ঘটনাস্থলে পুলিশের টিম পাঠানো হয়েছে। তাদের উদ্ধারে প্রয়োজনীয় ব্যবস্থা নেয়া হচ্ছে বলে উল্লেখ করেন তিনি।সায়ীদ আলমগীর/এফএ/পিআর</body>
</article>
