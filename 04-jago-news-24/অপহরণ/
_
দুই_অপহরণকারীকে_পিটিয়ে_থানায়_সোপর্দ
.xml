<article>
  <headline>
দুই অপহরণকারীকে পিটিয়ে থানায় সোপর্দ
</headline>
  <url>https://www.jagonews24.com/country/news/386827</url>
  <published_at>
</published_at>
  <category>অপহরণ</category>
  <body>ঝিনাইদহের মহেশপুরে দাবিকৃত টাকা নিতে এসে দুই অপহরণকারী আটক হয়েছে। বুধবার সন্ধ্যায় উপজেলার মান্দারবাড়িয়া ইউনিয়নের কমলাপুর গ্রাম থেকে তাদের আটক করে বেধড়ক মারপিট করে গ্রামবাসী। পরে খবর পেয়ে মহেশপুর থানার পুলিশ তাদের উদ্ধার করে থানায় নিয়ে আসে।আটকরা হলেন- যশোর সদর উপজেলার সাজিয়ালি গ্রামের শফিকুল ইসলামের ছেলে সোহেল রানা (৩০) ও মহেশপুর উপজেলার জলিলপুর গ্রামের শরিফুল ইসলামের ছেলে রফিকুল ইসলাম রক্সি (২৬)।এরআগে একই দিন দুপুরে তারা মহেশপুর উপজেলার বাতানগাছি গ্রামের হানিফ মন্ডলের ছেলে কাঁচামাল ব্যবসায়ী শরিফুল ইসলামকে একটি মাইক্রোবাসে করে তুলে নিয়ে যায়। এরপর তার স্ত্রীর কাছে ১০ লাখ টাকা চাঁদা দাবি করে। পরে দেড় লাখ টাকা হলে তাকে ছেড়ে দেবে বলে আপোষ হয়।অপহরণকারীরা জানায়, দাবিকৃত টাকাটা কমলাপুর বাজারে রাস্তার পাশে একটি প্যাকেটে রেখে দিতে হবে। তাদের লোক গিয়ে নিয়ে আসবে। এছাড়া এসব কথা কাউকে বলা যাবে না। বললে শরিফুলকে হত্যা করা হবে।তাদের কথা অনুযায়ী বিকেল ৪টার দিকে একটি ভাড়া করা প্রাইভেট কারে করে দুজন মহেশপুরের কমলাপুরে আসে। এসময় সেখানে আগে থেকে ওৎ পেতে থাকা গ্রামবাসী তাদের আটক করে।পরে তারা অপহৃত শরিফুলকে যশোরের একটি ঘরে আটকে রেখেছে বলে জানায়। গ্রামবাসীর চাপে অপহরণকারীরা তাদের সহযোগীদের কাছে ফোন করলে অপহৃত শরিফুলকে ছেড়ে দেয়া হয়। সেখান থেকে ছাড়া পেয়ে সন্ধ্যায় গ্রামে ফিরে আসে শরিফুল।মহেশপুর থানার ভারপ্রাপ্ত কর্মকর্তা (ওসি তদন্ত) ফারুক হোসেন বিষয়টি নিশ্চিত করেছেন।আহমেদ নাসিম আনসারী/এফএ/আরআইপি</body>
</article>
