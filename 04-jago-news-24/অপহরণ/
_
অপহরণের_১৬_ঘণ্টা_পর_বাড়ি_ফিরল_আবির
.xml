<article>
  <headline>
অপহরণের ১৬ ঘণ্টা পর বাড়ি ফিরল আবির
</headline>
  <url>https://www.jagonews24.com/country/news/490390</url>
  <published_at>
</published_at>
  <category>অপহরণ</category>
  <body>সিরাজগঞ্জের উল্লাপাড়া উপজেলায় পৌর এলাকার ঝিকিড়া মহল্লার প্রবাসী আমিনুল ইসলামের ছেলে আদনান আবির (১০) অপহরণের ১৬ ঘণ্টা পর বাড়ি ফিরেছে।বৃহস্পতিবার সকালে বাড়ি ফেরে সে। আবির স্থানীয় শাহীন স্কুলের চতুর্থ শ্রেণির ছাত্র। এর আগে বুধবার সন্ধ্যা ৬টার দিকে খেলা শেষে বাড়ি ফেরার পথে তাকে অপহরণ করা হয়।প্রবাসী আমিনুল ইসলাম বলেন, আমি কিছুদিন হলো দেশে এসেছি। বুধবার বিকেলে আবির খেলাধুলা শেষে বাড়ি ফেরার সময় দু’জন অপরিচিত লোক মোটরসাইকেল থামিয়ে আবিরকে জানায় তোমার বাবা সড়ক দুর্ঘটনায় গুরুতর আহত হয়ে হাসপাতালে আছে। তোমাকে নিয়ে যেতে আমাদের পাঠিয়েছে। এই বলেই তারা আবিরকে মোটরসাইকেলে তুলে দ্রুত পালিয়ে যায়। ঘটনাটি রাতেই উল্লাপাড়া থানা পুলিশে অবহিত করা হয়।আবির বাড়ি ফিরে জানায়, তাকে রাতে কাপড় দিয়ে চোখ বেঁধে একটি পুরানো বিল্ডিংয়ে রাখা হয়েছিল। বৃহস্পতিবার সকাল ১০টার দিকে দু’জন মোটরসাইকেল আরোহী তাকে উল্লাপাড়া পুরাতন বাসস্ট্যান্ডের কাছে নামিয়ে দিয়ে দ্রুত চলে যায়।আবিরকে ফেরত পেতে মুক্তিপণ দেয়া হয়েছে কিনা জানতে চাইলে আবিরের বাবা আমিনুল ইসলাম বলেন, ছেলে বাড়ি ফিরে এসেছে এটাই বড় কথা। এর বাইরে তিনি কোনো কিছু বলতে রাজি হননি।এ ব্যাপারে উল্লাপাড়া থানা পুলিশের ওসি দেওয়ান কউশিক বলেন, ঘটনা জানার পর বিভিন্ন মাধ্যমে আবিরকে উদ্ধারের জন্য রাতভর চেষ্টা করে পুলিশ। ফলে অপহরণকারীরা গ্রেফতার এড়াতে তাকে ফেলে রেখে গেছে। এ ঘটনায় মামলা হলে প্রয়োজনীয় ব্যবস্থা নেয়া হবে।ইউসুফ দেওয়ান রাজু/এফএ/এমএস</body>
</article>
