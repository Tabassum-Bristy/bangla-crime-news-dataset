<article>
  <headline>
কাজের কথা বলে ডেকে নিয়ে তিন শ্রমিককে অপহরণ
</headline>
  <url>https://www.jagonews24.com/country/news/517510</url>
  <published_at>
</published_at>
  <category>অপহরণ</category>
  <body>অপহরণের একদিন পর পাবনার আমিনপুর থানার রূপপুর গ্রামের তিন শ্রমিককে উদ্ধার করেছে পুলিশ। বুধবার দুপুরে সিরাজগঞ্জের কামারখন্দ থেকে অচেতন তাদের অবস্থায় উদ্ধার করা হয়। এ সময় পুলিশ কামারখন্দের শাহ আলম নামে এক অপহরণকারীকে আটক করলেও অন্যরা পালিয়ে যায়।অপহৃতরা হলেন- আমিনপুর থানার রূপপুর গ্রামের রিপন, ফজলু ও সুমন।পুলিশ ও স্বজনরা জানান , গত ২৯ জুলাই কাজের কথা বলে তাদের বগুড়ায় নিয়ে যায় কতিপয় ব্যক্তি। বগুড়া পৌঁছনোর পর থেকে তাদের পরিবারের সঙ্গে যোগাযোগ বন্ধ হয়ে যায়। পরিবারের সদস্যরা বার বার চেষ্টা করে তাদের মোবাইল ফোন বন্ধ পান। এরপর মঙ্গলবার দুপুরে নিখোঁজ রিপনের মোবাইল থেকে তার শ্যালক নয়নের কাছে ফোন করে অপহরণকারীরা ৭০ লাখ মুক্তিপণ দাবি করে। মুক্তিপণ না দিলে তিনজনকেই হত্যার হুমকি দিয়ে সংযোগ বিচ্ছিন্ন করে দেয় তারা।আমিনপুর থানা পুলিশের ভারপ্রাপ্ত কর্মকর্তা (ওসি) মোমিনুল ইসলাম ঘটনার সত্যতা স্বীকার করে বলেন, মঙ্গলবার বিকেলে আমিনপুর থানায় একটি জিডি করলে তাদের উদ্ধারে অভিযানে নামে পুলিশ। পরে বুধবার দুপুরে সিরাজগঞ্জের কামারখন্দ এলাকা থেকে তাদের অচেতন অবস্থায় তাদের উদ্ধার করা হয়। উদ্ধার অভিযানের সময় এক অপহরণকারীকে আটক করা হয়েছে। অন্যরা পুলিশের উপস্থিতি টের পেয়ে পালিয়ে যায়। পলাতকদের আটকের জন্য পুলিশের অভিযান অব্যাহত রয়েছে।একে জামান/আরএআর/এমএস</body>
</article>
