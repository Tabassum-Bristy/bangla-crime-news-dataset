<article>
  <headline>
সন্দ্বীপে নানী পরিচয়ে শিশু অপহরণের অভিযোগ
</headline>
  <url>https://www.jagonews24.com/national/news/464571</url>
  <published_at>
</published_at>
  <category>অপহরণ</category>
  <body>চট্টগ্রামের সন্দ্বীপ উপজেলায় নানীর পরিচয় দিয়ে স্কুল ভ্যান থেকে নামিয়ে আওসাফ হোসেন জারিফের নামে (৮) এক শিশুকে অপহরণের অভিযোগ পাওয়া গেছে। অপহরণের পর ৩৬ ঘণ্টা পার হয়ে গেলেও শিশু ও অপহরণকারী সম্পর্কে কোনো ধরনের তথ্য পায়নি পুলিশ।শিশু জারিফ সন্দ্বীপের ‘আইল্যান্ড কিন্ডার গার্টেইন’ স্কুলের শিক্ষার্থী। মঙ্গলবার দুপুরে স্কুল ছুটির পর ভ্যানে করে বাড়ি ফেরার পথে এক নারী নানীর পরিচয়ে তাকে নামিয়ে সিএনজিতে তুলে নিয়ে যায়।শিশু জারিফের বাবা মোহাম্মদ জেকব জাগো নিউজকে বলেন, ‘মঙ্গলবার দুপুর ১২টায় স্কুল ছুটির পরে প্রতিদিনের মতো স্কুল ভ্যানে করে বাড়ি ফেরার কথা ছিলো জারিফের। কিন্তু দুপুর পেরিয়ে গেলেও সে বাড়ি ফিরে না আসায় আমি স্কুলে যোগাযোগ করলে স্কুল থেকে জানানো হয়, জারিফকে সিএনজিতে করে তার নানী নিয়ে গেছে।’তিনি আরো বলেন, ‘খোঁজ নিয়ে জেনেছি উপজেলার বাউরিয়া ইউনিয়নের নাজিরহাট এলাকা থেকে একজন অপরিচিত নারী স্কুল ভ্যানের ড্রাইভারকে জারিফের নানী পরিচয় দিয়ে তাকে ভ্যান থেকে সিএনজিতে তুলে নেয়।’সন্দ্বীপ থানার ভারপ্রাপ্ত কর্মকর্তা (ওসি) মোহাম্মদ শাহজাহান জাগো নিউজকে বলেন, ‘মঙ্গলবার দুপুর সাড়ে ১২ টার দিকে স্কুল ভ্যান থেকে কেউ একজন শিশু জারিফকে নিয়ে গেছে বলে থানায় মামলা করেছেন শিশুর বাবা। কিন্তু স্কুল বা পরিবারের পক্ষ থেকে এর বেশি কোনো কিছুই জানাতে পারেনি। আমরা সন্দেহজন এলাকাগুলোতে তল্লাশি চলাচ্ছি। ইতোমধ্যে, চট্টগ্রামের সার্কেল এএসপি মহোদয় ঘটনাস্থল পরিদর্শন করেছেন।’তিনি আরো জানান, কয়েকটি বিষয় মাথায় রেখে আইন-শৃঙ্খলা বাহিনী এই ঘটনা তদন্ত করছে। পরিবারিক বিরোধ বা দাম্পত্য কলহের কোনো বিষয় রয়েছে কিনা সে বিষয়েও তদন্ত করা হচ্ছে। শিশুর বাবা একজন ব্যাংক কর্মকর্তা। তার কাছ থেকে তথ্য পাওয়ার চেষ্টা করছে পুলিশ।এদিকে শিশু জারিফের নিখোঁজ হওয়ার পর সন্দ্বীপে জনমনে আতঙ্ক বিরাজ করছে। শিশু জারিফের সন্ধানে দু’দিন ধরে এলাকায় মাইকিং করা হয়। স্থানীয় তরুণরা তাকে খুঁজতে ব্যাপক তৎপরতা চালাচ্ছে। সামাজিক পোগাযোগ মাধ্যম ফেসবুকেও বিষয়টি সাড়া ফেলেছে।শিশু জারিফের সন্ধান দিতে এই নম্বরে যোগাযোগ করার অনুরোধ করেছে তার পরিবার- (মাস্টার আবু ছায়েদ-০১৮৩৫০৬০৬৩৬ )।আবু আজাদ/এসএইচএস/পিআর</body>
</article>
