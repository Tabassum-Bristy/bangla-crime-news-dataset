<article>
  <headline>
সাতক্ষীরায় মুক্তিপণের দাবিতে ৮ জেলে অপহরণ
</headline>
  <url>https://www.jagonews24.com/country/news/369928</url>
  <published_at>
</published_at>
  <category>অপহরণ</category>
  <body>সুন্দরবন সাতক্ষীরা রেঞ্জে মুক্তিপণের দাবিতে আট জেলেকে অপহরণ করেছে বনদস্যু জোনাব বাহিনীর সদস্যরা। সোমবার ভোরে সুন্দরবনের কলাগাছিয়া নদী সংলগ্ন ধানঘরা খালে মাছ ধরার সময় তাদের অপহরণ করা হয়।গাবুরা ইউনিয়নের সাবেক ইউপি সদস্য ফিরোজ আহমেদ জানান, গাবুরা ইউনিয়নের ৯নং সোরা গ্রামের আফসার গাজীর ছেলে ইমরুল গাজী, খালেক গাজীর ছেলে সামাদ গাজী, ফনি গাজীর ছেলে সেলিম গাজী, হালিম গাজীর ছেলে ডালিম গাজী, ধুমঘাট গ্রামের সুরত আলীর ছেলে রহমান, কালিঞ্চী গ্রামের মৃত. নুর আলী গাজীর ছেলে মনিরুল ইসলাম, সাকাত গাজীর ছেলে মুজিবর গাজী ও বৈশখালী গ্রামের জিন্দার গাজীর ছেলে রহমান গাজীকে অপহরণ করেছে বনদস্যু জোনাব বাহিনীর সদস্যরা। অপহরণের পর মাথাপিছু ৫০ হাজার টাকা মুক্তিপণ দাবি করেছে বনদস্যুরা।এ ব্যাপারে বুড়িগোয়ালিনী ফরেস্ট স্টেশনের কর্মকর্তা বেলাল হোসেন জানান, জেলে অপহরণের বিষয়টি শুনেছি। কিন্তু এখন পর্যন্ত কেউ কোনো অভিযোগ করেনি।শ্যামনগর থানা পুলিশের ভারপ্রাপ্ত কর্মকর্তা (ওসি) সৈয়দ আবদুল মান্নান জাগো নিউজকে বলেন, অপহরণের বিষয়টি এখনও থানাতে কেউ জানায়নি। তবে সকালে সুন্দরবনে র‌্যাব একটি অভিযান পরিচালনা করে বনদস্যু শফিকুল ইসলামকে অস্ত্র ও গুলিসহ আটক করেছে।আকরামুল ইসলাম/এএম/আইআই</body>
</article>
