<article>
  <headline>
‘তুলে নেয়ার’ চার মাস পর ফিরে এলেন যুবলীগ নেতা
</headline>
  <url>https://www.jagonews24.com/country/news/502066</url>
  <published_at>
</published_at>
  <category>অপহরণ</category>
  <body>নাটোরে যুবলীগ নেতা ও সদর উপজেলার চেয়ারম্যান পদপ্রার্থী জামিল হোসেন মিলন নিখোঁজের ৩ মাস ২৩ দিন পর ফিরে এসেছেন। বৃহস্পতিবার ভোরে হেঁটে একাই বাড়ি ফেরেন তিনি।মিলন শহরতলীর তালতলা হাফরাস্তার এমদাদুল হক নিয়াজির ছেলে। নিখোঁজের সময় তিনি সদর উপজেলা পরিষদের চেয়ারম্যান প্রার্থী হিসেবে আওয়ামী লীগের মনোনয়ন ফরম কিনেছিলেন। সেখানে মনোনয়ন না পেয়ে স্বতন্ত্র প্রার্থী হিসেবে ফরম জমা দিতে চেয়েছিলেন তিনি। কিন্তু তার আগেই তিনি অপহৃত হন। মিলনের নামে সদর থানাসহ বিভিন্ন থানায় অস্ত্র, মাদক, সরকারি কর্মকর্তাকে মারধর এবং সন্ত্রাসী কর্মকাণ্ডের ১৩টি মামলা রয়েছে।ফিরে এসে মিলন জানান, এতদিন ছোট একটি ঘরে তাকে আটকে রাখা হয়েছিল। দরজার নিচ দিয়ে তাকে খাবার দেয়া হতো। গত রাত ২টার দিকে ঢাকার আব্দুল্লাপুরে ২ হাজার টাকা দিয়ে তাকে ছেড়ে দেয়া হয়। পরে সেখান থেকে বাসে করে তিনি নাটোরে ফেরেন।এদিকে মিলন ফিরে আসার খবরে এলাকায় আনন্দের বন্যা বাইছে। এক নজর দেখতে তার বাড়িতে ভিড় করছে উৎসুক জনতা।মিলন নিখোঁজের পর তার বাবা এমদাদুল হক মিয়াজি বলেছিলেন, গত ১ ফেব্রুয়ারি সাদা পোশাকে কিছু আইনশৃঙ্খলা বাহিনীর সদস্য তার ছেলেকে তুলে নিয়ে যায়।সে সময় মিলনের সন্ধানের দাবিতে এলাকাবাসী মহাসড়ক অবরোধ, লাগাতার মানববন্ধন কর্মসূচি ও সমাবেশ করেন।রেজাউল করিম রেজা/এফএ/জেআইএম</body>
</article>
