<article>
  <headline>
পুলিশ প্লাজা থেকে অপহৃত শিশু তাওশিফ উদ্ধার
</headline>
  <url>https://www.jagonews24.com/national/news/369433</url>
  <published_at>
</published_at>
  <category>অপহরণ</category>
  <body>গুলশানের পুলিশ প্লাজা থেকে অপহৃত ছয় বছরের শিশু তাওশিফকে উদ্ধার করেছে মহানগর গোয়েন্দা (ডিবি) পুলিশ। এ ঘটনায় তিন অপহরণকারীকে গ্রেফতার করা হয়েছে। তারা হলেন- রুবেল রানা, শিপন শেখ ও মো. সাগর।শনিবার হাতিরঝিলের মধ্য কুনিপাড়া এলাকা থেকে অপহৃত শিশুটিকে উদ্ধার করা হয়। রোববার এক সংবাদ সম্মেলনে ডিবি উত্তর বিভাগের উপ-পুলিশ কমিশনার (ডিসি) শেখ নাজমুল আলম এ তথ্য জানান।তিনি বলেন, শুক্রবার সন্ধ্যায় মো. মোমিন আহম্মেদ তার স্ত্রী নাজমুন আক্তার ও তাদের ছয় বছরের শিশু সন্তান তাওশিফুর রাহিমসহ পুলিশ প্লাজাতে শপিং করতে গেলে অপহরণকারী রুবেল রানা ও তার সহযোগীরা ওই শিশুকে অপহরণ করে। অপহরণের পর ওই শিশুর কাছ থেকে তার বাবার মোবাইল নম্বর নিয়ে ১০ লাখ টাকা মুক্তিপণ দাবি করে।বিষয়টি ভিকটিমের বাবা পুলিশকে জানান। এরপর গুলশান বিভাগ ও ডিবি উত্তর বাচ্চাকে উদ্ধারের জন্য যৌথ অভিযান চালায়। শনিবার ভোরে র্যাংগস ভবনের পাশের সড়কের নিচে মুক্তিপণের টাকা নেয়ার জন্য আসে অপহরণকারীরা। এর আগেই গোয়েন্দা পুলিশ ছদ্মবেশে এর পাশে অবস্থান নেয়। পুলিশের উপস্থিতি টের পেয়ে অপহরণকারীচক্র গুলিবর্ষণ করতে করতে প্রাইভেটকারযোগে পালিয়ে যেতে থাকে। পুলিশও আত্মরক্ষার্থে পাল্টা গুলি করে।এক পর্যায়ে অপহরণকারী দলের রুবেল রানা গাড়ি থেকে নিচে পড়ে যায়। তাকে গ্রেফতারের পর তার দেয়া তথ্য মতে মধ্য কুনিপাড়ার হাতিরঝিল সংলগ্ন একটি বাড়ির ৩য় তলা থেকে ওই শিশুকে উদ্ধার করা হয়। এ সময় বাকি দু’জনকে গ্রেফতার করা হয়।অভিযানে ডিবি উত্তর বিভাগের সিনিয়র সহকারী পুলিশ কমিশনার (এসি) গোলাম সাকলায়েন গুরুতর আহত হন।আসামিদের বিরুদ্ধে গুলশান থানায় নারী ও শিশু নির্যাতন দমন আইন-২০০০ এবং তেজগাঁও শিল্পাঞ্চল থানায় সরকারি কাজে বাধাদান ও পুলিশকে লক্ষ্য করে গুলি ছোঁড়ার অপরাধে পৃথক আরেকটি মামলা দায়ের হয়েছে।এআর/বিএ/জেআইএম</body>
</article>
