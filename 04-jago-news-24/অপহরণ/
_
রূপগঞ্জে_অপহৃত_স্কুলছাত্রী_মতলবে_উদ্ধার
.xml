<article>
  <headline>
রূপগঞ্জে অপহৃত স্কুলছাত্রী মতলবে উদ্ধার
</headline>
  <url>https://www.jagonews24.com/country/news/414526</url>
  <published_at>
</published_at>
  <category>অপহরণ</category>
  <body>নারায়ণগঞ্জের রূপগঞ্জ থেকে অপহরণের ছয় দিন পর শারমিন আক্তার (১৬) নামে এক স্কুলছাত্রীকে চাঁদপুরের মতলব থেকে উদ্ধার করেছে পুলিশ। এ সময় অপহরণকারী শাকিলকে গ্রেফতার করা হয়।রোববার সকালে স্কুলছাত্রীকে উদ্ধার করা হয়। অপহৃত শারমিনের বাড়ি রূপগঞ্জ উপজেলায়। গ্রেফতার শাকিল তারাইল এলাকার কামাল হোসেনের ছেলে।উদ্ধারকৃত স্কুলছাত্রীর মা নাজমা বেগম জানান, প্রায়ই বখাটে শাকিল স্কুলে যাওয়া আসার পথে শারমিন আক্তারকে উত্ত্যক্ত ও প্রেমের প্রস্তাব দিত। এ বিষয়ে শারমিন তার পরিবারের সদস্যদের জানায়। পরে পরিবারের সদস্যরা শাকিলের পরিবারের সদস্যদের জানায়। এতে ক্ষিপ্ত হয়ে শাকিল অপহরণ ও প্রাণনাশের হুমকি দেয়।গত ৫ মার্চ রাতে বাড়ি থেকে শারমিনকে জোরপূর্বক মোটরসাইকেলে তুলে অপহরণ করে নিয়ে যায় শাকিল। এ ব্যাপারে নাজমা বেগম বাদী হয়ে রূপগঞ্জ থানায় মামলা করেন।রোববার সকালে চাঁদপুর জেলার মতলব থানা এলাকা থেকে অপহৃত শারমিন আক্তারকে উদ্ধার ও অপহরণকারী শাকিলকে গ্রেফতার করে রূপগঞ্জ থানা পুলিশ।বিষয়টি নিশ্চিত করে রূপগঞ্জ থানা পুলিশের ভারপ্রাপ্ত কর্মকর্তা (ওসি) মনিরুজ্জামান জানান, গ্রেফতার আসামিকে নারায়ণগঞ্জ আদালতে পাঠানো হয়েছে।মীর আব্দুল আলীম/এএম/জেআইএম</body>
</article>
