<article>
  <headline>
নড়াইল থেকে অপহৃত শিশু পাবনায় উদ্ধার
</headline>
  <url>https://www.jagonews24.com/country/news/313234</url>
  <published_at>
</published_at>
  <category>অপহরণ</category>
  <body>নড়াইলের কালিয়া থেকে অপহৃত ব্র্যাক স্কুলের ৪র্থ শ্রেণির ছাত্র বাবুলকে (১০ ) পাবনা থেকে উদ্ধার করেছে কালিয়া থানা পুলিশ।বৃহস্পতিবার দুপুর একটায় পুলিশ সুপারের কার্যালয়ে প্রেস ব্রিফিংয়ে এ তথ্য জানান পুলিশ সুপার সরদার রকিবুল ইসলাম।এসময় অতিরিক্ত পুলিশ সুপার মো. জাহিদুল ইসলাম, সহকারী পুলিশ সুপার মেহেদী হাসান, সদর থানার ভারপ্রাপ্ত কর্মকর্তা দেলোয়ার হোসেন খান, কালিয়া থানার ভারপ্রাপ্ত কর্মকর্তা শেখ গনি মিয়াসহ স্থানীয় গনমাধ্যম কর্মীরা উপস্থিত ছিলেন।পুলিশ সুপার সরদার রকিবুল ইসলাম জানান, কালিয়া উপজেলার হামিদপুর ইউনিয়নের বোমবাগ গ্রামের ফিরোজ হোসেনের শিশুপুত্র স্থানীয় ব্র্যাক স্কুলের ৪র্থ শ্রেণির ছাত্র বাবুলকে (১০) গত ২২ জুলাই বাড়ির সামনে থেকে প্রাইভেট পড়তে যাওয়ার সময় পাবনা জেলার চাটমোহর থানাধীন বামনগ্রামের দুলাল চন্দ্র সরকার (৩৯) ও তার ছেলে দিপু সরকার (১৬) মিলে অপহরণ করে নিয়ে যায়।এ ঘটনায় শিশু বাবুলের মা জোসনা বেগম বাদী হয়ে কালিয়া থানায় অপহরণ মামলা দায়ের করেন। মামলা নং-১৯ তারিখ ২৫ জুলাই। নারী ও শিশু নির্যাতন দমন আইন ২০০০ (সংশোধিত, ০৩) এর ৭/৮/৩০ ধারায় এ মামলা রুজু করা হয়েছে। জোসনা বেগমের নিকট অপরণকারীরা ফোনে ৫৭ হাজার টাকা মুক্তিপণ দাবি করেন। পরে পুলিশ মোবাইল ট্র্যাকিং এর মাধ্যমে কালিয়া থানার এসআই মো. আতিকের নেতৃত্বে একদল পুলিশ পাবনা পুলিশের সহযোগিতায় আটঘরিয়া উপজেলার রামচন্দ্রপুর গ্রাম থেকে গতকাল বুধবার দুপুরে ভিকটিম বাবুলকে উদ্ধার করে।এ ঘটনায় অপহরণকারী দুলাল চন্দ্র সরকারের বাবা গোপেশ্বর চন্দ্র সরকারকে নিজবাড়ি থেকে গ্রেফতার করে পুলিশ।পুলিশ সুপার সরদার রকিবুল ইসলাম এসময় অপহৃত শিশু বাবুলকে (১০) ও তার মাকে জামা কাপড় উপহার দেন এবং তিনি তার পক্ষ থেকে বাবুলের পড়াশুনার যাবতীয় দায় দায়িত্ব নেয়ার ঘোষণা দেন।হাফিজুল নিলু/এফএ/আরআইপি</body>
</article>
