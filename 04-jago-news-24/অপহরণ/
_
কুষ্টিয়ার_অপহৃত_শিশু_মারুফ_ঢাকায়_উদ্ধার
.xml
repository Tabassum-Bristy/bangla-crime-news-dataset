<article>
  <headline>
কুষ্টিয়ার অপহৃত শিশু মারুফ ঢাকায় উদ্ধার
</headline>
  <url>https://www.jagonews24.com/country/news/448441</url>
  <published_at>
</published_at>
  <category>অপহরণ</category>
  <body>কুষ্টিয়ার কুমারখালী থেকে অপহৃত আট বছরের শিশু মারুফকে রাজধানী ঢাকা থেকে উদ্ধার করেছে পুলিশ। এ ঘটনায় অপহরণকারী সাইদুর রহমানকে (৩৮) গ্রেফতার করেছে পুলিশ।শনিবার সকালে অভিযান দলের নেতৃত্বদানকারী কুমারখালী থানার উপপরিদর্শক (এসআই) রাজিব হাসান এ তথ্য নিশ্চিত করেছেন।শুক্রবার দুপুরে রাজধানীর শ্যামপুর মডেল থানার পেছনের একটি মার্কেটে অভিযান চালিয়ে মারুফকে উদ্ধার করা হয়। পরে রাতেই তাদেরকে ঢাকা থেকে কুষ্টিয়ার কুমারখালী থানায় আনা হয়। এর আগে গত ১৭ আগষ্ট (শুক্রবার) বিকেলে বাড়ির সামনে রাস্তায় খেলার সময় মারুফকে অপহরণ করে সাইদুর রহমান। ঘটনার দিন রাতেই অপহৃত মারুফের মা আনোয়ারা বেগম কুমারখালী থানায় সাইদুর রহমানকে আসামি করে একটি লিখিত অভিযোগ দায়ের করেন।মারুফ শেখ কুমারখালী উপজেলার কাসিমপুর গ্রামের আরিফুল শেখের ছেলে এবং স্থানীয় একটি মাদরাসার ছাত্র।অভিযোগে থেকে জানা যায়, আনোয়ারা বেগমের (মারুফের মা) খালাতো বোন মুক্তা বেগমের সঙ্গে সাইদুর রহমানের বিয়ে হয়েছিল। সংসারে বনিবনা না হওয়ায় পাঁচ মাস আগে সাইদুরকে তালাক দিয়ে আরেকটি বিয়ে করে মুক্তা বেগম। এতে ক্ষিপ্ত হয়ে গত ১৭ আগস্ট বাড়ির সামনের রাস্তা থেকে মারুফকে অপহরণ করে সাইদুর। এরপর মুক্তা বেগমের ব্যবহৃত মুঠোফোনে ফোন দিয়ে মারুফকে অপহরণের কথা স্বীকার করে ৫ লাখ টাকা মুক্তিপণ দাবি করেন।এসআই রাজিব হাসান জানান, অপহরণকারীর মুঠোফোনের লোকেশন ধরে শুক্রবার রাজধানী ঢাকার শ্যামপুর মডেল থানার পেছনের একটি মার্কেটে অভিযান চালিয়ে একটি ফার্নিচারের দোকান থেকে মারুফকে উদ্ধার করা হয়েছে। সেই সঙ্গে অপহরণকারী সাইদুরকে গ্রেফতার করা হয়।আল-মামুন সাগর/আরএ/এমএস</body>
</article>
