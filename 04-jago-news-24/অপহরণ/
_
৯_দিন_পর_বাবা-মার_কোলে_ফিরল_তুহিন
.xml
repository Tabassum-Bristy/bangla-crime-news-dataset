<article>
  <headline>
৯ দিন পর বাবা-মার কোলে ফিরল তুহিন
</headline>
  <url>https://www.jagonews24.com/country/news/512931</url>
  <published_at>
</published_at>
  <category>অপহরণ</category>
  <body>সাভারে পাচারের উদ্দেশ্যে অপহরণ করা এক শিশুকে নয় দিন পর উদ্ধার করেছে পুলিশ। বৃহস্পতিবার সকালে হেমায়েতপুরের বাগবাড়ি থেকে শিশুটিকে উদ্ধার করা হয়।এ ঘটনায় পাচারকারী চক্রের এক নারী সদস্যকে আটক করা হয়েছে। রিমান্ডের আবেদন করে বৃহস্পতিবারই তাকে আদালতে পাঠিয়েছে পুলিশ।উদ্ধার হওয়া তুহিন (৫) হেমায়েতপুরের আর্জেনপাড়া এলাকার রুবেল হোসেনের ছেলে। আটক মর্জিনা বেগম (৪০) রংপুরের পীরগঞ্জ উপজেলার জামালপুর এলাকার নুরুল ইসলামের স্ত্রী।শিশুটির পরিবার সূত্রে জানা গেছে, গত ৩ জুলাই আর্জেনপাড়া এলাকা থেকে বিস্কুট কিনে দেয়ার কথা বলে শিশু তুহিনকে নিয়ে যায় মর্জিনা। এরপর অনেক খোঁজাখুঁজি করেও ছেলেকে খুঁজে না পেয়ে সাভার মডেল থানায় একটি নিখোঁজ ডায়েরি করেন তুহিনের বাবা। আজ (বৃহস্পতিবার) তেঁতুলঝোড়া ইউনিয়নের বাগবাড়ি শিশুটিকে উদ্ধার করে পুলিশ। এসময় অপহরণকারী চক্রের সদস্য মর্জিনা বেগমকে আটক করা হয়েছে।সাভার মডেল থানা পুলিশের উপ-পরিদর্শক (এসআই) মো. ফারুক জানান, গোপন সংবাদের ভিত্তিতে অপহৃত শিশুটিকে উদ্ধার করা হয়েছে। এ ঘটনায় জড়িত থাকার অভিযোগে মর্জিনা বেগম নামের এক নারীকে আটক করা হয়েছে। প্রাথমিকভাবে তিনি শিশুটিকে অপহরণের বিষয়টি স্বীকার করেছেন। ওই চক্রের অন্য সদস্যদেরও আটকের চেষ্টা করছে পুলিশ।তিনি আরও জানান, এ ঘটনায় একটি মামলা দায়ের করা হয়েছে। এছাড়া আটক মর্জিনার রিমান্ড আবেদন করে তাকে আদালতে পাঠানো হয়েছে।এমবিআর/পিআর</body>
</article>
