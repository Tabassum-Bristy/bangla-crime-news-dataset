<article>
  <headline>
গাজীপুর আদালতের সেরেস্তাদার অপহরণ
</headline>
  <url>https://www.jagonews24.com/country/news/310492</url>
  <published_at>
</published_at>
  <category>অপহরণ</category>
  <body>গাজীপুর জজ আদালতের সেরেস্তাদার (প্রধান তুলনাকারী) আব্দুর রহিমকে অপহরণের অভিযোগে জয়দেবপুর থানায় মামলা হয়েছে। শনিবার দিবাগত রাত আড়াইটার দিকে জয়দেবপুর থানায় মামলাটি দায়ের করেন অপহৃত আব্দুর রহিমের মেয়ে রোমানা আইরিন।মামলার এজাহার ও আব্দুর রহিমের সহকর্মী শাহীন আলম এ প্রসঙ্গে জানান, শনিবার গাজীপুর জেলা জজ আদালতের নিয়োগ পরীক্ষার দায়িত্ব পালন শেষে আব্দুর রহিম বিকাল ৫টার দিকে অফিস থেকে বাসায় ফিরছিলেন। পথে অজ্ঞাত ব্যক্তিরা তাকে অপরহরণ করে নিয়ে যায়। রাত ৭টার দিকে আব্দুর রহিমের ব্যবহৃত মোবাইল থেকে ফোন করে তিনি নিজেই তার বিপদের কথা সহকর্মী শাহীন আলমকে জানান। অপহরণকারীরা তাকে মারধর করেন এবং মুক্তিপণ বাবদ এক লাখ টাকা দাবিও করেন বলে জানান তিনি। পরে অপহরণকারীরা তাদের ছয়টি মোবাইল নম্বর দেন। এতে ১০ হাজার টাকা করে মোট ৬০ হাজার টাকা পাঠানো হয়। এরপরও অপহরণকারীরা আব্দুর রহিমকে না ছেড়ে রাত সাড়ে ১১টায় তার স্ত্রীর মোবাইলে ফোন করে মুক্তিপণ বাবদ পাঁচ লাখ টাকা দাবি করে। অন্যথায় তাকে হত্যা করে লাশ গুম করা হবে বলে হুমকি দেয়। এরপর আব্দুর রহিমের ব্যবহৃত মোবাইল ফোনটি বন্ধ পাওয়া যায়। এ ব্যাপারে জয়দেবপুর থানার ওসি (তদন্ত) মো. মাহমুদুল হাসান জানান, অপহৃতকে উদ্ধার এবং অপহরণকারীদের গ্রেফতারে পুলিশের একাধিক টিম অভিযান পরিচালনা করছে।মো. আমিনুল ইসলাম/এমএআর/পিআর</body>
</article>
