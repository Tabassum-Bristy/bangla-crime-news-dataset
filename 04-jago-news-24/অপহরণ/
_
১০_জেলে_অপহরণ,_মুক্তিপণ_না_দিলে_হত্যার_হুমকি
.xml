<article>
  <headline>
১০ জেলে অপহরণ, মুক্তিপণ না দিলে হত্যার হুমকি
</headline>
  <url>https://www.jagonews24.com/country/news/323983</url>
  <published_at>
</published_at>
  <category>অপহরণ</category>
  <body>বাগেরহাটের পূর্ব সুন্দরবনে মুক্তিপণের দাবিতে কমপক্ষে ১০ জেলেকে অপহরণ করেছে জলদস্যুরা। সেই সঙ্গে এক সপ্তাহের মধ্যে মুক্তিপণ না দিলে তাদের হত্যা করার হুমকি দিয়েছেন তারা।রোববার ভোর থেকে সোমবার ভোর পর্যন্ত সুন্দরবনের চাঁদপাই রেঞ্জের তাম্বল বুনিয়া, বগার খাল ও কলামূলা এলাকায় জলদস্যু অহিদ বাহিনী, সুমন বাহীনী ও ভাই ভাই বাহিনী একটি নৌকাসহ জেলেদের অপহরণ করে নিয়ে যায়।অপহৃতদের মধ্যে ছয়জনের পরিচয় পাওয়া গেছে। তারা হলেন- শরণখোলা উপজেলার পশ্চিম, উত্তর ও দক্ষিণ রাজাপুর এলাকার ইছা বয়াতী (২১), টিপু হাওলাদার (১৯), হাসান মিয়া (১৮), রহিম হাওলাদার (১৭), আসাদুল (২৫) ও লাল মিয়া (৩৭)।জলদুস্যদের দাবিকৃত টাকা আগামী ৭ দিনের মধ্যে পরিশোধ করতে ব্যর্থ হলে অপহৃতদের হত্যা করা হবে বলে হুমকি দেয়া হয়। এমন খবরে বনসংলগ্ন এলাকার মহাজন ও জেলে পরিবারগুলোতে আতঙ্ক দেখা দিয়েছে।পরিচয় প্রকাশ না করার শর্তে পশ্চিম রাজাপুর এলাকার এক মৎস্য ব্যবসায়ী বলেন, বেশ কিছু দিন সুন্দরবন দস্যু মুক্ত থাকায় তারা শান্তিতে ব্যবসা বাণিজ্য করে যাচ্ছিলেন। কিন্তু হঠাৎ করে একাধিক বাহিনীর আবির্ভাব ঘটায় অস্থির হয়ে উঠেছে এই অঞ্চলের জেলে ও মৎস্য ব্যবসায়ীরা।এ বিষয়ে চাঁদপাই রেঞ্জের ধানসাগর ফরেস্ট স্টেশন কর্মকর্তা মো. হুমায়ুন কবির জানান, বিষয়টি তিনি অবগত আছেন। সংশ্লিষ্ট সকল ক্যাম্পে বনরক্ষীদের অবহিত করা হয়েছে।অন্যদিকে, ধানসাগর নৌ-পুলিশ ফাড়ির ভারপ্রাপ্ত কর্মকর্তা এস.আই তৌহিদুর রহমান জানান, বিষয়টি তিনি শুনেছেন এবং জিম্মিদের উদ্ধারে তাদের অভিযান অব্যাহত রয়েছে।শওকত আলী বাবু/এএম/এমএস</body>
</article>
