<article>
  <headline>
গৌরনদীতে অপহৃত এসএসসি পরীক্ষার্থী উদ্ধার, গ্রেফতার ২
</headline>
  <url>https://www.jagonews24.com/country/news/411783</url>
  <published_at>
</published_at>
  <category>অপহরণ</category>
  <body>অপহরণের দুইদিন পর বরিশালের গৌরনদী গার্লস স্কুল অ্যান্ড কলেজের এসএসসি পরীক্ষার্থী তাহসিন ইসলাম নাসরিনকে (১৬) গোপালগঞ্জ জেলার কোটালীপাড়া থেকে উদ্ধার করেছে পুলিশ।শনিবার বিকেলে তাকে উদ্ধার করে গৌরনদী থানা পুলিশ। এ সময় অপহরণ মামলার প্রধান আসামি আশিক ফকির ও তার সহযোগী বাবু সরদারকে গ্রেফতার করা হয়।গৌরনদী মডেল থানা পুলিশের পরিদর্শক (ওসি-তদন্ত) মো. আফজাল হোসেন জানান, গোপন সংবাদের ভিত্তিতে শনিবার বিকেলে গোপালগঞ্জ জেলার কোটালীপাড়া উপজেলায় অভিযান চালায় পুলিশ।পুলিশের উপস্থিতি টের পেয়ে আশিক ফকির ও তার বন্ধু বাবু সরদার মাইক্রোবাসযোগে অপহৃতাকে স্থানান্তরের চেষ্টা করে। তখন আশিক দৌড়ে পালানোর চেষ্টা করলে ধাওয়া করে তাকে গ্রেফতার করে পুলিশ।পরবর্তীতে আশিক ফকিরের দেয়া স্বীকারোক্তি অনুয়ায়ী অপহৃত এসএসসি পরীক্ষার্থী তাহসিন ইসলাম নাসরিনকে উদ্ধার করা হয়। এ সময় আশিকের সহযোগী বাবু সরদারকে গ্রেফতার করা হয়।মামলা সূত্রে জানা গেছে, এসএসসির পরীক্ষার শেষ দিন গত বৃহস্পতিবার দুপুরে বিজ্ঞান পরীক্ষা শেষে উপজেলার পালরদী মডেল স্কুল অ্যান্ড কলেজ পরীক্ষা কেন্দ্র থেকে এসএসসি পরীক্ষার্থী নাসরিন তার মায়ের সঙ্গে রিকশাযোগে বাড়ি ফিরছিল।রিকশাটি চাঁদশী গ্রামে পৌঁছালে আশিক ফকিরের নেতৃত্বে ৪টি মোটরসাইকেলযোগে ১০/১২ বখাটে তাদের রিকশা গতিরোধ করে নাসরিনকে মোটরসাইকেলে তুলে নিয়ে যায়।এ ঘটনায় অপহৃতার মা বাদী হয়ে ১১ জনের নাম উল্লেখসহ ১৫ জনকে আসামি করে গত বৃহস্পতিবার রাতে গৌরনদী মডেল থানায় অপহরণ মামলা করেন।সাইফ আমীন/এএম/জেআইএম</body>
</article>
