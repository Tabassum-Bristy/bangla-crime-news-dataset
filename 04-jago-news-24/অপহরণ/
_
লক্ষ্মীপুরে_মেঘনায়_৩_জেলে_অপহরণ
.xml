<article>
  <headline>
লক্ষ্মীপুরে মেঘনায় ৩ জেলে অপহরণ
</headline>
  <url>https://www.jagonews24.com/country/news/431414</url>
  <published_at>
</published_at>
  <category>অপহরণ</category>
  <body>লক্ষ্মীপুরের রামগতি মেঘনা নদীতে ইঞ্জিনচালিত তিনটি মাছ ধরার নৌকায় জলদস্যুরা হানা দিয়ে নৌকাসহ ৩ জেলেকে অপহরণ করে। এ সময় অপহৃত জেলেদের স্বজনদের কাছে ফোনে মুক্তিপণ দাবি করছে দস্যুরা।রোববার দুপুরে অপহৃত জেলেদের স্বজন ও মাছের আড়ৎদাররা বিষয়টি নিশ্চিত করেছেন। এর আগে ভোরে রামগতির চর আবদুল্লাহ এলাকার নদীতে অপহরণের এ ঘটনা ঘটে।অপহৃতরা হলেন- কমলনগর উপজেলার পাটারির হাটেরর নুরনবী মাঝির ছেলে জুয়েল, নোয়াখালীর আন্ডারচরের আলমগীর হোসেনের ছেলে হাফিজ ও রামগতির আলেকজান্ডার শ্যামল গ্রামের শাহেদ আলীর ছেলে জাহের মাঝি।জাহের মাঝির আড়ৎদার রিপন বদ্দার, নুরনবী মাঝির আড়ৎদার এরশাদ পাটওয়ারী জানান, ঘটনার সময় মাছ ধরে ঘাটে ফেরার সময় ১৪-১৫ জনের একদল জলদস্যু জেলেদের তিনটি নৌকায় হানা দেয়। এ সময় অস্ত্রের মুখে তাদের জিম্মি করে ৩ জেলেকে অপহরণ করে, টাকা, মোবাইল, সৌরবিদ্যুৎ, জাল, মাছসহ নুরনবী মাঝির ইঞ্জিনচালিত নৌকা লুটে নেয়। পরে জেলেদের ব্যবহৃত মোবাইল থেকে পরিবারের লোকজনের কাছে ৬০ হাজার টাকা মুক্তিপন দাবি করে। অপহৃতদের পরিবারের লোকজন পুলিশকে বিষয়টি জানিয়েছেন।রামগতি থানা পুলিশের ভারপ্রাপ্ত কর্মকর্তা (ওসি) আরিছুল হক বলেন, উপকূলীয় চরগজারিয়া পুলিশ ফাঁড়িতে খোঁজ-খবর নিয়েছি। এ বিষয়ে কেউ কোনো অভিযোগ করেনি। বিষয়টি জানার চেষ্টা করছি।কমলনগর থানা পুলিশের ভারপ্রাপ্ত কর্মকর্তা (ওসি) ইকবাল হোসেন বলেন, ঘটনাটি শুনেছি। কোনো জেলে অপহৃত হয়ে থাকলে তাদের উদ্ধারে প্রয়োজনীয় ব্যবস্থা নেয়া হবে। এ বিষয়ে খোঁজ-খবর নেয়া হচ্ছে।কাজল কায়েস/আরএ/এমএস</body>
</article>
