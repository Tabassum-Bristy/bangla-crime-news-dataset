<article>
  <headline>
ডিবি পরিচয়ে তুলে নেয়ার ১১ দিনেও সন্ধান নেই দুই ব্যবসায়ীর
</headline>
  <url>https://www.jagonews24.com/country/news/421835</url>
  <published_at>
</published_at>
  <category>অপহরণ</category>
  <body>গোয়েন্দা (ডিবি) পুলিশ পরিচয়ে দুই কাঁচামাল ব্যবসায়ীকে বাস থেকে নামিয়ে তুলে নেয়ার ১১ দিনেও সন্ধান পায়নি পরিবার।নিখোঁজ মো. মাসুদ ও সাইফুল ইসলাম চট্টগ্রাম শহরের অক্সিজেন এলাকায় ব্যবসা করতেন। তাদের বাড়ি লক্ষ্মীপুর সদর উপজেলায়। নোয়াখালীর বেগমগঞ্জের ফেনী সড়কের বড়পোল এলাকায় ৫ এপ্রিল রাতে তাদেরকে বাস থেকে নামিয়ে তুলে নিয়ে যাওয়া হয়।এ ঘটনায় সোমবার দুপুরে লক্ষ্মীপুরের চন্দ্রগঞ্জ প্রেস ক্লাবে সংবাদ সম্মেলন করেন নিখোঁজ ব্যক্তিদের পরিবার। এ সময় সুস্থ অবস্থায় তাদেরকে ফিরে পেতে প্রশাসনের হস্তক্ষেপ কামনা করা হয়।মাসুদ লক্ষ্মীপুরের চন্দ্রগঞ্জের পূর্ব রাজাপুর গ্রামের মৃত ইব্রাহীম মিয়ার ছেলে ও সাইফুল হামছাদীর আলীপুর গ্রামের ইসমাইল হোসেনের ছেলে।লিখিত অভিযোগে বলা হয়, চট্টগ্রাম শহরের অক্সিজেন এলাকায় মাসুদ ও সাইফুল দীর্ঘদিন ধরে কাঁচামালের ব্যবসা করে আসছেন। গত ৫ এপ্রিল বিকেলে চট্টগ্রাম থেকে তারা বাড়ির উদ্দেশ্যে জোনাকি পরিবহনে রওনা হয়।রাত সাড়ে ৮টার দিকে নোয়াখালীর বেগমগঞ্জের ফেনী সড়কের বড়পোলে পৌঁছালে ডিবি পুলিশ পরিচয়ে ৫-৬ ব্যক্তি বাসের গতিরোধ করে। এ সময় তাদের দুইজনকে বাস থেকে নামিয়ে তুলে নিয়ে যাওয়া হয়।ঘটনাটি পরিবারের লোকজন জানতে পারেন, একই বাসে থাকা সুপারি ব্যবসায়ী আবদুল মোতালের মাধ্যমে। মোতালেব চট্টগ্রামের অক্সিজেন এলাকার ব্যবসায়ী এবং একসঙ্গে তারা বাড়িতে আসার জন্য রওনা হন।পরে তাদের সন্ধান চেয়ে পরিবারের সদস্যরা নোয়াখালী, কুমিল্লা ও লক্ষ্মীপুরের আইন-শৃঙ্খলা রক্ষাকারী বাহিনীর কাছে যান। বিষয়টি র্যাব-১১ এর লক্ষ্মীপুর ক্যাম্পে লিখিতভাবে জানানো হয়। কিন্তু প্রশাসনের পক্ষ থেকে কোনো সাড়া পাওয়া যাচ্ছে না বলে তাদের পরিবারের অভিযোগ।নিখোঁজ মাসুদের স্ত্রী আয়েশা ও সাইফুলে বাবা ইসমাইল হোসেন সাংবাদিকদের জানান, সুস্থ অবস্থায় দুইজনকে ফিরে পেতে চান তারা। এ ঘটনায় নোয়াখালীর বেগমগঞ্জ ও লক্ষ্মীপুরের চন্দ্রগঞ্জ থানায় সাধারণ ডায়রি (জিডি) করতে গেলে পুলিশ তা গ্রহণ করেনি। এ নিয়ে উভয় পরিবারের সদস্যরা চরম উদ্বেগ-উৎকণ্ঠায় রয়েছেন।কাজল কায়েস/এএম/এমএস</body>
</article>
