<article>
  <headline>
প্রবাসীর স্ত্রী-সন্তানকে এক মাস পর উদ্ধার
</headline>
  <url>https://www.jagonews24.com/country/news/481043</url>
  <published_at>
</published_at>
  <category>অপহরণ</category>
  <body>বরিশালের আগৈলঝাড়া উপজেলার ছোট বাশাইল এলাকা থেকে দুই কন্যা সন্তানসহ অপহৃত প্রবাসীর স্ত্রীকে এক মাস পর পটুয়াখালী থেকে উদ্ধার করেছে পুলিশ।তবে অপহরণকারী আগৈলঝাড়া উপজেলার পশ্চিম গোয়াইল গ্রামের তোফাজ্জেল হোসেন বিশ্বাসের ছেলে সরোয়ার বিশ্বাস (৩৫) পালিয়ে যাওয়ায় তাকে গ্রেফতার করা যায়নি। মঙ্গলবার সকালে উদ্ধারকৃত গৃহবধূর ডাক্তারি পরীক্ষা ও আদালতে জবানবন্দি দেয়ার জন্য বরিশালে পাঠানো হয়েছে।সোমবার রাতে পটুয়াখালী শহরের কলাতলা এলাকার মাহাতাব হোসাইনের ছেলে এবিএম জাহিদ হোসাইনের ভাড়া বাসা থেকে গৃহবধূসহ তার দুই মেয়েকে উদ্ধার করে আগৈলঝাড়া থানা পুলিশ।তারা হলেন- আগৈলঝাড়া উপজেলার ছোট বাশাইল গ্রামের সৌদিপ্রবাসী আমিনুল ইসলামের স্ত্রী রুবিনা বেগম (৩০) ও তার দুই মেয়ে আনিকা আক্তার (১৩) এবং উর্মি আক্তার (১০)।আগৈলঝাড়া থানা পুলিশের ওসি মো. আফজাল হোসেন বলেন, সৌদিপ্রবাসী আমিনুল ইসলামের স্ত্রী রুবিনা বেগম ও তার স্কুল পড়ুয়া দুই মেয়েকে ১৪ জানুয়ারি রাতে অপহরণ করা হয়।এ ঘটনায় অপহৃতার ভাবি আকলিমা বেগম বাদী হয়ে ১৭ জানুয়ারি থানায় মামলা করেন। ওই মামলার অপর আসামি ছোট বাশাইল গ্রামের সুজন মৃধাকে কয়েকদিন আগে গ্রেফতার করে পুলিশ।পরে সুজন মৃধার দেয়া তথ্যমতে পটুয়াখালী থেকে প্রবাসীর স্ত্রী রুবিনা বেগম ও তার স্কুল পড়ুয়া দুই মেয়েকে উদ্ধার করা হয়। তবে অপহরণ মামলার প্রধান আসামি সরোয়ার বিশ্বাস পালিয়ে যাওয়ায় তাকে গ্রেফতার করা সম্ভব হয়নি। তাকে গ্রেফতারে অভিযান চলছে বলেও জানান ওসি।সাইফ আমীন/এএম/এমএস</body>
</article>
