<article>
  <headline>
নওগাঁয় অপহৃত স্কুলছাত্রী জাবির হল থেকে উদ্ধার
</headline>
  <url>https://www.jagonews24.com/country/news/484578</url>
  <published_at>
</published_at>
  <category>অপহরণ</category>
  <body>নওগাঁ থেকে অপহরণের ছয়দিন পর জাহাঙ্গীরনগর বিশ্ববিদ্যালয়ের (জাবি) একটি হল থেকে স্কুলছাত্রী মিজানা শারমিনকে (১৪) উদ্ধার করেছে র‌্যাব-৫ এর নাটোর ক্যাম্প। বৃহস্পতিবার রাত ১০টার দিকে জাবির ফজিলাতুননেছা ছাত্রী হলের একটি কক্ষ থেকে তাকে উদ্ধার করা হয়।এ ঘটনায় মিজানা শারমিনের মা বাদী হয়ে পাঁচজনকে আসামি করে আত্রাই থানায় একটি অপহরণ মামলা করেন। মিজানা শারমিনের বাড়ি আত্রাই উপজেলায়। সে স্থানীয় একটি স্কুলের ১০ম শ্রেণির ছাত্রী।শুক্রবার র‌্যাব-৫ এর সিপিসি-২ নাটোর ক্যাম্প থেকে পাঠানো এক প্রেস বিজ্ঞপ্তি থেকে এ তথ্য জানা যায়।আসামিরা হলেন, নওগাঁর রানীনগর থানার মোয়াজ্জেম হোসেন রতনের ছেলে তপু (২৫), তার ভাই আলি মুনছুর (৩৫), দুই বোন আয়েশা খাতুন (২১) ও রুনি বানু (৩০) এবং মোয়াজ্জেম হোসেন রতনের ভাই মীর কাশেম (৪৫)।র‌্যাব-৫ এর সিপিসি-২ নাটোর ক্যাম্পের ক্যাম্পের কমান্ডার যায়েদ শাহরিয়ার বলেন, তপু মেয়েটিকে পছন্দ করত। মেয়েপক্ষ থেকে তেমন সাড়া না পেয়ে গত ২৩ ফেব্রুয়ারি মেয়েটিকে অপহরণ করা হয়। পরবর্তীতে তাকে উদ্ধারে সর্বাত্মক তৎপরতা শুরু হয়। প্রযুক্তি ও গোয়েন্দা তথ্যের ভিত্তিতে মেয়েটির অবস্থান জাহাঙ্গীরনগর বিশ্ববিদ্যালয়ের ফজিলাতুননেছা ছাত্রী হলে বলে শনাক্ত করা হয়। তপু ওই ছাত্রী হলে তার পূর্বপরিচিত এক বন্ধুর কাছে মিজানা শারমিনকে রেখেছিল।তিনি আরও জানান, জাহাঙ্গীরনগর বিশ্ববিদ্যালয় প্রশাসনের সহযোগিতায় বৃহস্পতিবার রাতে মিজানা শারমিনকে উদ্ধার করে নাটোরে নিয়ে আসা হয়। পরে তাকে তার মায়ের কাছে হস্তান্তর করা হয়। এ ঘটনায় জড়িত থাকায় পাঁচজনের নামে মামলা হয়েছে। মামলার প্রধান আসামি তপু পলাতক রয়েছে। আসামিদের গ্রেফতারের চেষ্টা অব্যাহত রয়েছে বলে জানান এই র‌্যাব কর্মকর্তা।আব্বাস আলী/আরএআর/পিআর</body>
</article>
