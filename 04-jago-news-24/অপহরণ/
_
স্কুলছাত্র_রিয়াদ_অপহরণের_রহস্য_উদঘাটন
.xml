<article>
  <headline>
স্কুলছাত্র রিয়াদ অপহরণের রহস্য উদঘাটন
</headline>
  <url>https://www.jagonews24.com/country/news/486943</url>
  <published_at>
</published_at>
  <category>অপহরণ</category>
  <body>সিলেটের বিয়ানীবাজারের স্কুলছাত্র আখতারুজ্জামান রিয়াদ (১৬) অপহরণের রহস্য উদঘাটন করেছে পুলিশ। অপহরণের সঙ্গে জড়িত থাকার দায়ে তিনজনকে গ্রেফতার করা হয়েছে। আরও দুইজন পলাতক রয়েছে।গ্রেফতারকৃতরা হলেন, জকিগঞ্জ থানার লামারগ্রামের আব্দুর রউফের ছেলে রমজান আলী (২৬), বিয়ানীবাজারের নিদনপুর গ্রামের ফখরুল ইসলামের ছেলে রেদোয়ান আহমদ (১৯) ও একই উপজেলার কাকরদিয়া গ্রামের ফখরুল ইসলামের ছেলে আব্দুশ শহীদ (২০)।মঙ্গলবার দুপুর দেড়টায় সিলেট জেলা পুলিশ সুপার কার্যালয়ে আয়োজিত এক সংবাদ সম্মেলনে বিশেষ শাখার অতিরিক্ত পুলিশ সুপার ও জেলা পুলিশের গণমাধ্যম কর্মকর্তা মাহবুবুল আলম জানান, গত ১০ মার্চ বিকেল ৫টার দিকে বিয়ানীবাজার থানার দাসগ্রামের মৃত রুহুল আমিনের ছেলে স্কুলছাত্র রিয়াদকে পৌরসভাস্থ জামান প্লাজার সামনে থেকে ৫ জন মিলে অপহরণ করে।তিনি আরও জানান, আসামিরা কিশোর রিয়াদকে অপহরণ করে এক আসামির ভাড়াটিয়া বাসায় নিয়া যায়। পরে গাছ দেখানোর কথা বলে পাশের একটি টিলাতে নিয়ে তাকে রশি দিয়ে হাত পা ও মুখ কাপড় দিয়ে গাছের সঙ্গে বেঁধে রাখে এবং তাকে ভয়ভীতি দেখায়। সোমবার সকালে মুঠোফোনের কলের মাধ্যমে তার পরিবারের সদস্যদের কাছে রিয়াদকে মুক্তি দিতে ৪০ হাজার টাকা মুক্তিপণ দাবি করা হয়। পরে তার পরিবার বিষয়টি পুলিশকে অবহিত করে।অতিরিক্ত পুলিশ সুপার জানান, অপহরণের বিষয়টি অবহিত হয়েই সিলেট জেলার পুলিশ সুপার মনিরুজ্জামানের দিক নির্দেশনায় ভিকটিমকে উদ্ধার করি। পুলিশ প্রযুক্তির সাহায্যে উপজেলার জলঢুপ এলাকা থেকে অপহৃত আখতারুজ্জামান রিয়াদকে উদ্ধার করে। এসময় দুজনকে এবং পরবর্তীতে আরও একজনকে আটক করে পুলিশ।এ ঘটনায় ভিকটিমের ভাই আহসান উজ জামান (২৫) বাদী হয়ে নারী ও শিশু নির্যাতন আইনে মামলা করেছেন। মামলাটি তদন্ত করছেন বিয়ানীবাজার থানা পুলিশের উপ-পরিদর্শক (এসআই) সিরাজুল ইসলাম-২।ছামির মাহমুদ/এমএএস/পিআর</body>
</article>
