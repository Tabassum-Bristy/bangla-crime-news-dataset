<article>
  <headline>
বারহাট্টায় অপহৃত স্কুলছাত্রীকে ডেমরা থেকে উদ্ধার
</headline>
  <url>https://www.jagonews24.com/country/news/513361</url>
  <published_at>
</published_at>
  <category>অপহরণ</category>
  <body>নেত্রকোনার বারহাট্টা থেকে অপহরণের দুদিন পর এক স্কুলছাত্রীকে (১৩) উদ্ধার করেছে পুলিশ। শুক্রবার রাতে রাজধানীর ডেমরা থেকে ওই ছাত্রীকে উদ্ধার করে বারহাট্টা থানা পুলিশ।এসময় অপহরণের সঙ্গে জড়িত থাকার অভিযোগে বারহাট্টা উপজেলার মনাস গ্রামের আবদুল আজিজের ছেলে মো. মুন্না মিয়া (২২) ও ঢাকার ডেমরার সারুলিয়া ওয়াসা রোডের মো. নূরুল ইসলামের ছেলে মো. রায়হানকে (২৪) গ্রেফতার করা হয়েছে।গ্রেফতারদের শনিবার বিকেলে আদালতে পাঠানো হয়েছে।জানা গেছে, বারহাট্টা পাইলট উচ্চ বিদ্যালয়ের অষ্টম শ্রেণিপড়ুয়া ওই ছাত্রীকে গত বুধবার সকালে বারহাট্টা মধ্যবাজার থেকে অপহরণ করা হয়। পরিবারের লোকজন অনেক খোঁজাখুঁজি করে তাকে কোথাও পায়নি। এ ঘটনায় ওইদিন রাতে বারহাট্টা থানায় একটি সাধারণ ডায়েরি করেন অপহৃত ছাত্রীর বাবা।বারহাট্টা থানা পুলিশ গোপন সংবাদের ভিত্তিতে ঢাকার ডেমরার সারুলিয়া ওয়াসা রোডের জাহাঙ্গীরের বাসা থেকে শুক্রবার বিকেলে অপহৃত স্কুলছাত্রীকে উদ্ধার ও অপহরণের সঙ্গে জড়িত থাকার অভিযোগে মো. মুন্না মিয়া ও মো. রায়হানকে গ্রেফতার করে।পরে শুক্রবার রাতে ওই স্কুলছাত্রীর বাবা বাদী হয়ে বারহাট্টা থানায় নারী ও শিশু নির্যাতন দমন আইনে আবদুল আজিজের ছেলে মো. মুন্না মিয়া, মুন্নার মা শেফালী আক্তার ও ডেমরার সারুলিয়া ওয়াসা পাড়ার নূরুল ইসলামের ছেলে মো. রায়হানের নাম উল্লেখ ও অজ্ঞাত দু-তিনজনের বিরুদ্ধে মামলা করেন।বারহাট্টা থানার অফিসার ইনচার্জ (ওসি) মো. বদরুল আলম জানান, অপহৃত ছাত্রীকে উদ্ধার করে তার পরিবারের কাছে বুঝিয়ে দেয়া হয়েছে। অপহরণের সঙ্গে জড়িত থাকার অভিযোগে দুজনকে গ্রেফতার করে আদালতে পাঠানো হয়েছে। মামলার অন্য আসামিদের গ্রেফতারের জন্য চেষ্টা চলছে।কামাল হোসাইন/এমবিআর/পিআর</body>
</article>
