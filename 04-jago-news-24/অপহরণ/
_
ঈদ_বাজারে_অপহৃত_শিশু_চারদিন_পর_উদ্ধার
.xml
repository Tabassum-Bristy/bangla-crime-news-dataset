<article>
  <headline>
ঈদ বাজারে অপহৃত শিশু চারদিন পর উদ্ধার
</headline>
  <url>https://www.jagonews24.com/country/news/431997</url>
  <published_at>
</published_at>
  <category>অপহরণ</category>
  <body>দিনাজপুরের ঘোড়াঘাটে মায়ের সঙ্গে ঈদের কেনাকাটা করার সময় অপহৃত আড়াই বছর বয়সী নুসরাত জাহানকে চারদিন পর উদ্ধার করেছে পুলিশ।মঙ্গলবার রাত পৌনে ৮টায় গাইবান্ধার গোবিন্দগঞ্জ উপজেলার ২নং কাঁটাবাড়ী ইউনিয়নের বাগদা বাজার থেকে শিশুটিকে উদ্ধার করা হয়।রোববার বিকেল থেকে অপহরণকারীরা পুলিশ ও শিশুটির বাবার সঙ্গে তাকে ফেরত দেয়ার বিনিময়ে মুক্তিপণ দাবি করে আসছিল। পরে পুলিশি অভিযানের মুখে গতকাল রাতে শিশুটিকে বাগদা বাজারে রাস্তার উপর ছেড়ে দিয়ে পালিয়ে যায় অপহরণকারীরা। সেখান থেকে পুলিশ শিশুটিকে উদ্ধার করে।জানা যায়, গত শনিবার দুপুরে দিনাজপুরের ঘোড়াঘাট উপজেলার রানীগঞ্জ বাজারে মায়ের সঙ্গে ঈদের কেনাকাটা করার সময় শিশুটি অপহৃত হয়। সন্তানকে হারিয়ে পাগল প্রায় হয়ে পড়েন শিশুটির মা-বাবা।ঘোড়াঘাট থানার ভারপ্রাপ্ত কর্মকর্তা (ওসি) মো. আমিরুল ইসলাম বলেন, খবর পেয়ে দ্রুত ঘটনাস্থলে গিয়ে সিসি টিভির ফুটেজ সংগ্রহ করে অভিযান শুরু করা হয়। দীর্ঘ সাঁড়াশি অভিযানের পর গতকাল রাত পৌনে ৮টার সময় শিশুটিকে উদ্ধার করা হয়।এরপর রাত ৯টার দিকে শিশুটিকে ঘোড়াঘাট থানায় নিয়ে গিয়ে তার মামা রানার কাছে হস্তান্তর করা হয়।এমদাদুল হক মিলন/এফএ/এমএস</body>
</article>
