<article>
  <headline>
ভালোবাসা দিবসে ছাত্রীকে অপহরণ
</headline>
  <url>https://www.jagonews24.com/country/news/481460</url>
  <published_at>
</published_at>
  <category>অপহরণ</category>
  <body>ভোলার তজুমদ্দিন উপজেলায় দাখিল পরীক্ষা দিতে যাওয়ার সময় এক ছাত্রীকে অপহরণ করেছে কয়েকজন যুবক। বৃহস্পতিবার ভালোবাসা দিবসের সকালে কৃষি ও শারীরিক বিষয়ে পরীক্ষা দেয়ার জন্য মাদরাসায় যাওয়ার পথে এ অপহরণের ঘটনা ঘটে। অপহৃত ছাত্রীকে উদ্ধারের চেষ্টা অব্যাহত রেখেছে পুলিশ।পুলিশ জানায়, বৃহস্পতিবার সকালে ২০১৯ সালের দাখিল পরিক্ষার্থীরা কৃষি ও শারীরিক শিক্ষা বিষয়ে পরীক্ষা দেয়ার জন্য মাদরাসায় যাচ্ছিল। এ সময় শম্ভুপুর ইউনিয়নের ফরিদ পাটোয়ারীর ছেলে রাহাদ পাটোয়ারীসহ ১০-১২ জন মিলে পরীক্ষার্থী ওই ছাত্রীকে জোরপূর্বক মাইক্রোবাসে তুলে নিয়ে যায়। তাৎক্ষণিক শিক্ষার্থীদের মাধ্যমে ঘটনা শুনে পুলিশকে জানানো হয়।বিষয়টি নিশ্চিত করে তজুমদ্দিন থানা পুলিশের ওসি ফারুক আহম্মদ বলেন, ঘটনার পরপরই আমরা ওই ছাত্রীকে উদ্ধারের চেষ্টা চালিয়ে যাচ্ছি। অপহরণকারী ও মাইক্রোবাসের ড্রাইভার-মালিককে শনাক্ত করা হয়েছে। তাদের গ্রেফতারের চেষ্টা চলছে।এএম/পিআর</body>
</article>
