<article>
  <headline>
আ.লীগ প্রার্থীকে অপহরণ, পড়ে আছে রক্তমাখা মোটরসাইকেল
</headline>
  <url>https://www.jagonews24.com/country/news/397708</url>
  <published_at>
</published_at>
  <category>অপহরণ</category>
  <body>শেরপুর সদর উপজেলার চরশেরপুর ইউনিয়নের মেম্বার পদে উপ-নির্বাচনে অংশ নেয়া প্রার্থী খন্দকার কবির হোসেনকে অপহরণের অভিযোগ উঠেছে।গতকাল সোমবার রাতে ফোন করে বাড়ি থেকে ডেকে নিয়ে তাকে অপহরণ করা হয়েছে বলে জানায় তার পরিবার। আগামী ২৮ ডিসেম্বর ওই ওয়ার্ডে মেম্বার পদে উপ-নির্বাচন অনুষ্ঠিত হবে। অপহৃত কবির হোসেন দড়িপাড়া গ্রামের আব্দুস ছালামের ছেলে এবং ওই ইউনিয়নের ৯নং ওয়ার্ড আওয়ামী লীগের সাধারণ সম্পাদক।পুলিশ ও স্থানীয় সূত্রে জানা গেছে, গতকাল রাত সাড়ে ১২টার দিকে ফোন পেয়ে মোটরসাইকেল নিয়ে খন্দকার কবির হোসেন বাড়ি থেকে বের হন।রাতে বাড়ি না ফেরায় পরিবারের সদস্যরা সকালে তাকে খুঁজতে বের হয়ে স্থানীয় দড়িপাড়া ও দশকাহনিয়া গ্রামের মাঝামাঝি রাস্তার পাশে তার ব্যবহৃত মোটরসাইকেলটি রক্তমাখা অবস্থায় দেখতে পান। পরে ঘটনাটি শেরপুর সদর থানায় জানালে পুলিশ এসে মোটরসাইকেলটি উদ্ধার করে।এ ব্যাপারে শেরপুরের অতিরিক্ত পুলিশ সুপার (সদর সার্কেল) মো. আমিনুল ইসলাম বলেন, মেম্বার প্রার্থী কবির হোসেনের নিখোঁজের ঘটনাটি রহস্যজনক। পুলিশের পক্ষ থেকে তাকে উদ্ধারের জন্য সর্বাত্মক চেষ্টা চলছে।হাকিম বাবুল/এএম/এমএস</body>
</article>
