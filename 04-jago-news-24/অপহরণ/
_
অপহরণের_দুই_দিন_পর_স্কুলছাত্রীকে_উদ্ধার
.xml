<article>
  <headline>
অপহরণের দুই দিন পর স্কুলছাত্রীকে উদ্ধার
</headline>
  <url>https://www.jagonews24.com/country/news/522278</url>
  <published_at>
</published_at>
  <category>অপহরণ</category>
  <body>নেত্রকোনার দুর্গাপুরে অপহরণের দুই দিন পর স্কুলছাত্রীকে (১৬) উদ্ধার করেছে পুলিশ। শনিবার পার্শ্ববর্তী ধৌবাউড়া উপজেলার সোহাগী গ্রাম থেকে তাকে উদ্ধার করা হয়।এ ঘটনায় অপহরণকারী লিটন মিয়াকে (২৫) আটক করা হয়েছে। আটক লিটন উপজেলার আটলা গ্রামের আবু সিদ্দিকের ছেলে।পুলিশ জানায়, প্রেমের সম্পর্কের জের ধরে গত বৃহস্পতিবার স্কুলে যাওয়ায় সময় ৮ম শ্রেণিতে পড়ুয়া ওই ছাত্রীকে লিটন তার দুই সহযোগী ফারুক মিয়া ও খোকন মিয়াকে নিয়ে অপহরণ করে নিয়ে যায়। এ ব্যাপারে কিশোরীর মা বাদী হয়ে শুক্রবার ওই তিনজনকে আসামি করে নারী ও শিশু নির্যাতন দমন আইনে দুর্গাপুর থানায় মামলা করেন।আজ শনিবার পার্শ্ববর্তী ধৌবাউড়া থানার সহযোগিতায় ধৌবাউড়া উপজেলার সোহাগী গ্রাম থেকে ওই ছাত্রীকে উদ্ধার ও অপহরণের মূল হোতা লিটনকে গ্রেফতার করা হয়।দুর্গাপুর থানার এসআই ও মামলার তদন্ত কর্মকর্তা মে. সাইফুল আলম জানান, অপহৃত থাকা অবস্থা ওই ছাত্রী ধর্ষণের শিকার হয়েছে কি-না তা পরীক্ষা করাতে দুপুরে তাকে নেত্রকোণা আধুনিক সদর হাসপাতালে পাঠানো হয়েছে। ডাক্তারি পরীক্ষায় ধর্ষণের প্রমাণ পেলে সে অনুযায়ী আইনানুগ ব্যবস্থা নেয়া হবে।আসামি লিটন মিয়াকে আদালতে সোপর্দ করা হয়েছে বলেও জানান তিনি।কামাল হোসাইন/এমবিআর/এমএস</body>
</article>
