<article>
  <headline>
ঢাকায় অপহৃত শিশু জয়পুরহাটে উদ্ধার, আটক ১
</headline>
  <url>https://www.jagonews24.com/country/news/414341</url>
  <published_at>
</published_at>
  <category>অপহরণ</category>
  <body>ঢাকার দক্ষিণখান এলাকা থেকে অপহৃত সুমাইয়া নামে ছয় মাসের এক কন্যা শিশুকে জয়পুরহাট সদর উপজেলার জিতারপুর হঠাৎপাড়া গ্রাম থেকে উদ্ধার করেছে পুলিশ।একইসঙ্গে ওই শিশু অপহরণের অভিযোগে নাসিমা বেগম নামে এক অপহরণকারীকে আটক করেছে পুলিশ। শনিবার দুপুরে শিশুকে উদ্ধারসহ ওই নারী অপহরণকারীকে আটক করা হয়।শিশু সুমাইয়া ঢাকার দক্ষিণখানের কাঁচামাল ব্যবসায়ী আজিজুল ইসলামে মেয়ে ও অপহরণকারী নাসিমা বেগম জয়পুরহাটের আক্কেলপুর উপজেলার খাদাইল-চকতাল গ্রামের হামিদুল ইসলামের স্ত্রী।বিষয়টি নিশ্চিত করে জয়পুরহাট সদর থানা পুলিশের ভারপ্রাপ্ত কর্মকর্তা (ওসি-তদন্ত) মুমিনুল হক জানান, নাসিমা ঢাকার দক্ষিণখান এলাকায় বিভিন্ন বাসা বাড়িতে গৃহপরিচারিকার কাজ করতেন।শুক্রবার সকাল থেকে শিশুসহ নাসিমাকে খুঁজে না পেয়ে আজিজুল দক্ষিণখান থানায় একটি সাধারণ ডায়েরি করেন। সেই সূত্র ধরে পুলিশ অভিযান চালিয়ে শিশুটিকে উদ্ধারসহ অপহরণকারী নাসিমাকে আটক করে। যাচাই ও শনাক্তকরণ শেষে শিশুটিকে তার স্বজনদের কাছে হস্তান্তর করার প্রক্রিয়া চলছে বলেও জানান ওসি।রাশেদুজ্জামান/এএম/জেআইএম</body>
</article>
