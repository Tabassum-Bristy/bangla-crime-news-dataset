<article>
  <headline>
৪ স্কুলছাত্রীকে অপহরণের চেষ্টা, আটক ৩
</headline>
  <url>https://www.jagonews24.com/country/news/408635</url>
  <published_at>
</published_at>
  <category>অপহরণ</category>
  <body>ব্রাহ্মণবাড়িয়ায় চার স্কুলছাত্রীকে অপহরণের চেষ্টার অভিযোগে তিনজনকে আটক করেছে পুলিশ। বুধবার দুপুরে সদর উপজেলার বাসুদেব ইউনিয়নের ঘাটিয়ারা এলাকায় এ ঘটনা ঘটে।আটকরা হলেন- সদর উপজেলার রাধিকা এলাকার হিরন মিয়া (২০), অটোরিকশা চালক শরীফ খান (২২) ও নরসিংসার এলাকার তামান্না আক্তার (২০)।এ ঘটনায় চলন্ত অটোরিকশা থেকে লাফিয়ে পড়ে লিমা আক্তার নামে চতুর্থ শ্রেণির এক ছাত্রী আহত হয়েছে। তাকে উন্নত চিকিৎিসার জন্য ঢাকায় পাঠানো হয়েছে। লিমা বাসুদেব ইউনিয়নের বড়িশ্বল গ্রামের ইকবাল হোসেনের মেয়ে।খোঁজ নিয়ে জানা গেছে, বুধবার বেলা ১১টার দিকে বড়িশ্বল গ্রামের নিজ বাড়ি থেকে লিমা ও তার সহপাঠী চতুর্থ শ্রেণির ছাত্রী শাকিলা আক্তার, তৃতীয় শ্রেণির শিক্ষার্থী শান্তা আক্তার ও জান্নাত আক্তার স্থানীয় ঘাটিয়ারা সরকারি প্রাথমিক বিদ্যালয়ের উদ্দেশে রওয়ানা হয়। বিদ্যালয়ের দিকে যাওয়ার সময় এক নারীসহ তিন অপহরণকারী তাদেরকে অপহরণ করে একটি ব্যাটারিচালিত অটোরিকশায় তুলে নেয়। অপহরণকারীরা স্কুলছাত্রীদের নিয়ে ব্রাহ্মণবাড়িয়া জেলা সদরের দিকে যাওয়ার পথে ঘাটিয়ারা এলাকায় চলন্ত অটোরিকশা থেকে লিমা লাফিয়ে পড়ে। এ সময় স্থানীয়রা অপহৃত ছাত্রীদের উদ্ধার করে ওই তিন অপহরণকারীকে আটক করে। পরে খবর পেয়ে পুলিশ তিন অপহরণকারীকে আটক করে থানায় নিয়ে আসে।সদর থানা পুলিশের ভারপ্রাপ্ত কর্মকর্তা (ওসি) মো. নবীর হোসেন জাগো নিউজকে জানান, আটকদের জিজ্ঞাসাবাদ চলছে। এটি প্রকৃতপক্ষে অপহরণ নাকি অন্যকিছু সেটি তদন্ত করা হচ্ছে। তদন্ত করে প্রয়োজনীয় আইনানুগ ব্যবস্থা নেয়া হবে।আজিজুল সঞ্চয়/আরএআর/আইআই</body>
</article>
