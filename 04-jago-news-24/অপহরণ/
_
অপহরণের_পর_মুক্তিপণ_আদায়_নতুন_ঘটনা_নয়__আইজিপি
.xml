<article>
  <headline>
অপহরণের পর মুক্তিপণ আদায় নতুন ঘটনা নয় : আইজিপি
</headline>
  <url>https://www.jagonews24.com/country/news/372316</url>
  <published_at>
</published_at>
  <category>অপহরণ</category>
  <body>পুলিশের মহাপরিদর্শক (আইজিপি) এ কে এম শহীদুল হক বলেছেন, কোনো ব্যক্তিকে অপহরণের পর মুক্তিপণ আদায় কোনো নতুন ঘটনা নয়, বৃটিশ আমল থেকে এ ধরনের ঘটনা হয়ে আসছে। এখনও ঘটছে।শুক্রবার দুপুর সাড়ে ১২টার দিকে চাঁদপুর জেলা পুলিশ লাইন্সে মসজিদ নির্মাণের ভিত্তি প্রস্তর স্থাপন, নবনির্মিত ফটক উদ্বোধন, পুলিশ লাইন্সে মুক্তিযুদ্ধ ভাস্কর্যে পুষ্পস্তবক অর্পণ শেষে সম্প্রতি অপহরণের ঘটনার অগ্রগতি বিষয়ে পুলিশ প্রধান সাংবাদিকদের এ কথা বলেন।তিনি আরও বলেন, এ ধরনের ঘটনায় পুলিশ বাদীপক্ষ থেকে মামলা গ্রহণ করে এবং পরবর্তীতে তদন্তসহ এর রহস্য উদঘাটন করেন। এর মধ্যে অনেক ঘটনার রহস্য উদঘাটন হয়, আবার কিছু ঘটনা থেকেও যায়। শুধুমাত্র অপহরণ নয়, পুলিশ সকল অপরাধমূলক কার্যক্রম দমনে আন্তরিকভাবে কাজ করে যাচ্ছে।আইজিপি বলেন, সাংবাদিক উৎপল দাসসহ যারা অপহরণ বা নিখোঁজ হয়েছে আমরা তাদের উদ্ধারে কাজ করছি। উদ্ধার করতে পারলেই প্রত্যেকটা অপহরণের মূল রহস্য উদঘাটন করতে পারব। আপনারা আমাদের ওপর ভরসা রাখুন। আমরা নিখোঁজদের উদ্ধারে কাজ করছি।অপর এক প্রশ্নের জবাবে পুলিশ প্রধান বলেন, আইনশৃঙ্খলার বিষয় আপনারা (সাংবাদিকরা) মূল্যায়ন করেন। আপনারাও জানেন- সম্প্রতি কমনওয়েলথ পার্লামেন্টারি অ্যাসোসিয়েশন (সিপএ) এর যে সম্মেলনে হয়ে গেলে সেখানে বিশ্বের বিভিন্ন দেশের পাঁচ শতাধিক সদস্য যোগ দিয়েছেন। সেখানেও বাংলাদেশ পুলিশের কার্যক্রমের প্রশংসা করেছেন। এছাড়াও যত বিদেশি লোকজনের সঙ্গে আমাদের সাক্ষাত হয় তারা আমাদের কাজের প্রশংসা করেন এবং ভালো বলছেন।এ সময় চট্টগ্রাম রেঞ্জের ডিআইজি ড. এস.এম. মনিরুজ্জামান, পুলিশ সদর দফতরের ডিআইজি (প্রশাসন ও শৃঙ্খলা) চৌধুরী আবদুল্লাহ আল-মামুন, পুলিশ সুপার শামসুন্নাহার, জেলা পরিষদ চেয়ারম্যান ওচমান গণি পাটওয়ারী, অতিরিক্ত জেলা প্রশাসক (রাজস্ব) মো. মাসুদ হোসেন, জেলা আওয়ামী লীগের সাধারণ সম্পাদক আবু নঈম পাটওয়ারী দুলাল প্রমুখ উপস্থিত ছিলেন।ইকরাম চৌধুরী/আরএআর/এমএস</body>
</article>
