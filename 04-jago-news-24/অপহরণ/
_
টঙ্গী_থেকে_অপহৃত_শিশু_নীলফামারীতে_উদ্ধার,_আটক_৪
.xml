<article>
  <headline>
টঙ্গী থেকে অপহৃত শিশু নীলফামারীতে উদ্ধার, আটক ৪
</headline>
  <url>https://www.jagonews24.com/country/news/416805</url>
  <published_at>
</published_at>
  <category>অপহরণ</category>
  <body>গাজীপুরের টঙ্গী থেকে অপহরণের সাতদিন পর শিশু রাজুকে (৪) নীলফামারীর কিশোরগঞ্জ থেকে উদ্ধার করেছে র‌্যাব-১৩ এর একটি দল।বুধবার রাতে অভিযান চালিয়ে ওই এলাকার দক্ষিণ চাঁদখানা সারভাসা গ্রামের মৃত ইছাহাক আলীর ছেলে বহির উদ্দিনের (৬৫) বাড়ি থেকে তাকে উদ্ধার করা হয়।উদ্ধার রাজু ময়মনসিংহ জেলার গৌরীপুর থানার সূর্যকোনা গ্রামের শাহেদ আলী ও মনিরা আক্তার দম্পতির ছেলে। এ ঘটনায় বহির উদ্দিনসহ অপহরণের সঙ্গে জড়িত চারজনকে আটক করেছে র‌্যাব।আটক অন্যরা হলেন- বহির উদ্দিনের দুই ছেলে মোস্তাফিজার রহমান (৩২) ও মশিউর রহমান (২৩) এবং দক্ষিণ সারভাসা গ্রামের মকবুল হোসেনের ছেলে আমজাদ হোসেন (৪৫)।বৃহস্পতিবার বিকেল সাড়ে ৪টায় নগরীর পানি উন্নয়ন বোর্ড সংলগ্ন র‌্যাব-১৩ এর কার্যালয়ে আয়োজিত প্রেস ব্রিফিংয়ে এ তথ্য জানান র‌্যাবের ভারপ্রাপ্ত অধিনায়ক মেজর আরমিন রাব্বী।মেজর আরমিন রাব্বী জানান, শাহেদ আলী টঙ্গীতে স্ত্রী ও সন্তান নিয়ে বসবাস করেন। তিনি পেশায় রংমিস্ত্রি এবং স্ত্রী মনিরা আক্তার পোশাক কারখানায় কাজ করেন।গত ১৫ মার্চ শিশু রাজু টঙ্গী থেকে নিখোঁজ হয়। এ ঘটনায় রাজুর মা মিনারা বেগম ১৭ মার্চ টঙ্গী মডেল থানায় প্রথমে সাধারণ ডায়েরি (জিডি) ও পরের দিন ১৮ মার্চ এজাহার দায়ের করেন।একপর্যায়ে অপহরণকারী চক্রটি রাজুর মা-বাবার কাছে মুক্তিপণ হিসেবে এক লাখ টাকা দাবি করে। শিশু রাজু অপহরণের ঘটনায় র‌্যাব-১ ছায়া তদন্ত শুরু করলে তাদের দেয়া তথ্যে র‌্যাব ১৩-এর একটি দল বুধবার রাত ৩টার দিকে ওই এলাকায় অভিযান চালিয়ে রাজুকে উদ্ধারের পর চাজনকে আটক করে।এ ঘটনায় প্রয়োজনীয় আইনগত ব্যবস্থা গ্রহণের প্রক্রিয়া চলমান বলেও প্রেস ব্রিফিংয়ে জানান মেজর আরমিন রাব্বী।এ সময় র‌্যাব-১৩ এর সহকারী পরিচালক খন্দকার গোলাম মর্তুজাসহ অন্যান্য র‌্যাব কর্মকর্তারা উপস্থিত ছিলেন।জিতু কবীর/এএম/জেআইএম</body>
</article>
