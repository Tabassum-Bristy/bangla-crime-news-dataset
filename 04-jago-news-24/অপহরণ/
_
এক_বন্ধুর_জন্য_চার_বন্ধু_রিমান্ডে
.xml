<article>
  <headline>
এক বন্ধুর জন্য চার বন্ধু রিমান্ডে
</headline>
  <url>https://www.jagonews24.com/country/news/479514</url>
  <published_at>
</published_at>
  <category>অপহরণ</category>
  <body>সিরাজগঞ্জে পারভেজ রানা (১৯) নামে এক কলেজছাত্র অপহরণ মামলায় গ্রেফতার হওয়া তারই চার বন্ধুর দুইদিন করে রিমান্ড মঞ্জুর করেছেন আদালত।তারা হলেন- সিরাজগঞ্জ সদর উপজেলার পারপাচিল গ্রামের আজাদ তালুকদারের ছেলে নয়ন (১৯), একই গ্রামের আকবর শেখের ছেলে রাজন (৩০), পাঁচঠাকুরি গ্রামের দুদু শেখের ছেলে মোবারক (৩৫) ও ফরজ আলীর ছেলে লুৎফর (১৯)।মঙ্গলবার দুপুরে সিরাজগঞ্জ সদর আমলী আদালতের বিচারক মোর্শেদ আলম এ আদেশ দেন। সদর থানা পুলিশের উপ-পরিদর্শক (এসআই) মেহেদী হাসান চার বন্ধুর রিমান্ড মঞ্জুর হওয়ার বিষয়টি নিশ্চিত করেছেন।তিনি বলেন, অপহরণ মামলায় গ্রেফতার চার আসামিকে জিজ্ঞাসাবাদের জন্য সাত দিন করে রিমান্ড চেয়ে আদালতে হাজির করা হয়। শুনানি শেষে তাদের প্রত্যেকের দুইদিন করে রিমান্ড মঞ্জুর করেন বিচারক।এদিকে, অপহৃত কলেজছাত্রকে উদ্ধারের দাবিতে ২৪ ঘণ্টার আলটিমেটাম দিয়েছেন তার সহপাঠী ও বিভিন্ন কলেজের শিক্ষার্থীরা। মঙ্গলবার সকালে প্রেস ক্লাব চত্বরে আয়োজিত এক মানববন্ধন কর্মসূচিতে এ আলটিমেটাম দেন তারা।সিরাজগঞ্জ কালেক্টরেট স্কুল অ্যান্ড কলেজের একাদশ শ্রেণির ছাত্র ও সদর উপজেলার ভেওয়ামারা গ্রামের বাবুল আক্তার জনির ছেলে পারভেজ রানাকে ২৮ জানুয়ারি বিকেলে ফোন করে নিয়ে যায় তার এক বন্ধু।এরপর থেকে পারভেজ রানা নিখোঁজ রয়েছেন। এ ঘটনায় পারভেজ রানার নানা গাজী মো. আব্দুল কুদ্দুস বাদী হয়ে পাঁচজনের নাম উল্লেখসহ অজ্ঞাত ৫-৬ জনকে আসামি করে মামলা করেন। ১ জানুয়ারি মামলার চার আসামি অর্থাৎ পারভেজ রানার চার বন্ধুকে গ্রেফতার করে পুলিশ। আজ তাদের রিমান্ডে নেয়া হয়।ইউসুফ দেওয়ান রাজু/এএম/এমএস</body>
</article>
