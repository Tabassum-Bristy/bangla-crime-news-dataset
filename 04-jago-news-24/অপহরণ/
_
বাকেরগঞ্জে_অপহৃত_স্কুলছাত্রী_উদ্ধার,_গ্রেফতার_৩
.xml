<article>
  <headline>
বাকেরগঞ্জে অপহৃত স্কুলছাত্রী উদ্ধার, গ্রেফতার ৩
</headline>
  <url>https://www.jagonews24.com/country/news/458806</url>
  <published_at>
</published_at>
  <category>অপহরণ</category>
  <body>বরিশালের বাকেরগঞ্জ উপজেলা থেকে মুক্তিপণের দাবিতে অপহৃত সপ্তম শ্রেণির স্কুলছাত্রী জান্নাতি আক্তার তিন্নিকে (১৪) উদ্ধার করেছে র‌্যাব-৮ এর সদস্যরা। এ সময় তিন অপহরণকারীকে গ্রেফতার করা হয়েছে।মঙ্গলবার সকালে দপদপিয়া ব্রিজ এলাকায় অভিযান চালিয়ে স্কুলছাত্রীকে উদ্ধার ও তিন অপহরণকারীকে গ্রেফতার করা হয়। স্কুলছাত্রী তিন্নি বাকেরগঞ্জ উপজেলার বোয়ালিয়া এলাকার মো. আব্দুস ছোবাহান কাজীর মেয়ে ও বোয়ালিয়া শহীদ আলতাফ শুকপুর মাধ্যমিক বিদ্যালয়ের সপ্তম শ্রেণির ছাত্রী।গ্রেফতারকৃতরা হলেন- বাকেরগঞ্জ উপজেলার দেওলি এলাকার মো. রানা হাওলাদার (২১), পটুয়াখালীর মো. রাজু (২০) এবং বরিশাল নগরীর রূপাতলী এলাকার মো. খলিল হাওলাদার (২৮)।তিন্নির স্বজনরা জানান, সোমবার বিকেলে তিন্নি প্রাইভেট শেষে বাড়িতে ফেরার সময় বোয়ালিয়া পূজা মন্দিরের সামনে থেকে তাকে অপহরণ করা হয়। তিন্নি বাড়ি না ফেরায় অনেক খোঁজাখুঁজি করেন স্বজনরা। এরই মধ্যে রাতে তিন্নির খালাতো বোনের ফোনে অজ্ঞাত ব্যক্তিরা ফোন দিয়ে ৫০ হাজার টাকা মুক্তিপণ দাবি করেন। অন্যথায় তিন্নিকে প্রাণনাশের হুমকি দেয়া হয়। ফোন পেয়ে তিন্নির বাবা বিষয়টি র‌্যাবকে জানান।বরিশাল র‌্যাব-৮ এর সিপিএসসির ভারপ্রাপ্ত কোম্পানি কমান্ডার সহকারী পরিচালক মো. হাছান আলী বলেন, অপহরণের অভিযোগ পেয়ে বিশেষ অভিযানে নামে র‌্যাব সদস্যরা। এরপর গোপন সংবাদের ভিত্তিতে অপহরণকারীদের অবস্থান নিশ্চিত হয়ে মঙ্গলবার সকালে দপদপিয়া ব্রিজ এলাকায় অভিযান চালিয়ে স্কুলছাত্রীকে উদ্ধার ও তিন অপহরণকারীকে গ্রেফতার করা হয়। এ ঘটনায় মামলা দায়েরসহ তাদের বিরুদ্ধে আইনগত ব্যবস্থা নেয়া হয়েছে।সাইফ আমীন/এএম/জেআইএম</body>
</article>
