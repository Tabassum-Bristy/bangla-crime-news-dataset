<article>
  <headline>
প্রেমের প্রস্তাবে সাড়া না দেয়ায় স্কুলছাত্রীকে অপহরণ
</headline>
  <url>https://www.jagonews24.com/country/news/510298</url>
  <published_at>
</published_at>
  <category>অপহরণ</category>
  <body>বগুড়ার ধুনট উপজেলায় প্রেমের প্রস্তাবে সাড়া না দেয়ায় বাড়ি থেকে স্কুলছাত্রীকে অপহরণের ৩৪ দিন পর থানায় মামলা হয়েছে। অপহৃত স্কুলছাত্রীর বাবা বাদী হয়ে রোববার সকালে ধুনট থানায় অপহরণ মামলা করেছেন।মামলা সূত্রে জানা যায়, উপজেলার কালেরপাড়া ইউনিয়নের কান্তনগর গ্রামের বিটল জোয়ারদারের মেয়ে কান্তনগর উচ্চ বিদ্যালয়ের নবম শ্রেণির শিক্ষার্থীকে একই এলাকার রামনগর গ্রামের আব্দুস ছাত্তারের ছেলে জাফর আলী (২০) প্রেমের প্রস্তাব দেয়। প্রেমের ডাকে সাড়া না পেয়ে বিদ্যালয়ে যাওয়ার পথে ওই ছাত্রীকে উত্ত্যক্ত করতে থাকে জাফর।পরে পরিবারের পক্ষ থেকে বিষয়টি জাফর আলীর বাবাকে জানানো হয়। এতে স্কুলছাত্রীর ওপর ক্ষুব্ধ হয়ে উঠে জাফর আলী। একপর্যায়ে ২৬ মে বিকেল ৫টার দিকে বাবার বাড়ি থেকে ছাত্রীকে অপহরণ করে জাফর আলী ও তার লোকজন। এ সময় ছাত্রীর বাড়িতে মা-বাবা কেউ ছিলেন না।এ ঘটনায় অপহৃত ছাত্রীর বাবা বাদী হয়ে রোববার ধুনট থানায় একটি অপহরণ মামলা করেছেন। মামলায় জাফর আলী ও তার মা-বাবা এবং বড় ভাইকে আসামি করা হয়েছে। ঘটনার পর থেকে জাফর আলীসহ তার পরিবারের লোকজন পলাতক রয়েছে।ধুনট থানা পুলিশের ওসি ইসমাইল হোসেন বলেন, অপহরণ মামলার আসামিদের গ্রেফতার ও অপহৃত ছাত্রীকে উদ্ধারের জন্য অভিযান অব্যাহত রয়েছে।লিমন বাসার/এএম/এমএস</body>
</article>
