<article>
  <headline>
অপহরণের দুই মাস পর কুমিল্লার শিশু ঢাকায় উদ্ধার
</headline>
  <url>https://www.jagonews24.com/country/news/380860</url>
  <published_at>
</published_at>
  <category>অপহরণ</category>
  <body>কুমিল্লার বরুড়া থেকে অপহৃত সাব্বির হোসেন ইফাজ (১৩) নামে এক শিশুকে ঢাকা থেকে উদ্ধার করেছে পুলিশ ব্যুরো অব ইনভেস্টিগেশন (পিবিআই)। শনিবার ঢাকার যাত্রাবাড়ী এলাকা থেকে ইফাজকে উদ্ধার করা হয়। বিকেলে সে কুমিল্লার জুডিশিয়াল ম্যাজিস্ট্রেট মো. মুস্তাইন বিল্লাহর আদালতে অপহরণের বিবরণ তুলে ধরে জবানবন্দি দিয়েছে বলে পিবিআই সূত্রে জানা গেছে।ইফাজ জেলার বরুড়া উপজেলার দক্ষিণ শিলমুড়ি ইউনিয়নের আকুসার গ্রামের কবির হোসেনের ছেলে এবং স্থানীয় লগ্নসার হাফিজিয়া মাদরাসার ছাত্র।পিবিআই সূত্রে জানা যায়, গত ২৪ সেপ্টেম্বর বিকেলে মাদরাসাছাত্র সাব্বির হোসেন ইফাজকে খেলার কথা বলে কৌশলে অপহরণ করে ঢাকায় নিয়ে যায় একই গ্রামের আল-আমিনসহ অপহরণকারী চক্রের ছয় সদস্য। এ ঘটনায় ইফাজের মা পারভীন আক্তার পরদিন বরুড়া থানায় তার ছেলে নিখোঁজের বিষয়ে জিডি করেন। ছেলের সন্ধান না পেয়ে পরে তিনি আদালতে মামলা দায়ের করলে গত বৃহস্পতিবার মামলাটি জেলা পিবিআইয়ের নিকট হস্তান্তর করা হয়।মামলার তদন্তকারী কর্মকর্তা জেলা পিবিআইয়ের এসআই বেলাল হোসেন জানান, মামলায় অভিযুক্ত আল-আমিনসহ সন্দেহভাজনদের মোবাইল ট্র্যাকিং করে অবস্থান নিশ্চিত হয়ে শনিবার ঢাকার যাত্রাবাড়ী এলাকায় অপহরণকারীদের আস্তানায় অভিযান চালানো হয়। এ সময় ইফাজকে উদ্ধার করা সম্ভব হলেও অপহরণকারীরা পুলিশের উপস্থিতি টের পয়ে পালিয়ে যায়। বিকেলে ইফাজকে কুমিল্লার আদালতে নেয়া হলে সে অপহরণকারীদের নাম প্রকাশসহ জিম্মিদশায় থাকার রোমহর্ষক বর্ণনা দিয়ে জবানবন্দি প্রদান করে। পরে ইফাজকে তার মায়ের জিম্মায় দেয়া হয়। অপহরণের সঙ্গে জড়িতদের গ্রেফতারে অভিযান অব্যাহত রয়েছে বলে তিনি জানিয়েছেন।কামাল উদ্দিন/আরএআর/জেআইএম</body>
</article>
