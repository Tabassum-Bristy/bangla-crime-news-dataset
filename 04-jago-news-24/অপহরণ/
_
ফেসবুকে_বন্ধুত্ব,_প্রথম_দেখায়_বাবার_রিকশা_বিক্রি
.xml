<article>
  <headline>
ফেসবুকে বন্ধুত্ব, প্রথম দেখায় বাবার রিকশা বিক্রি
</headline>
  <url>https://www.jagonews24.com/country/news/512499</url>
  <published_at>
</published_at>
  <category>অপহরণ</category>
  <body>নারায়ণগঞ্জের সিদ্ধিরগঞ্জে এক যুবককে অপহরণের অভিযোগে চার যুবককে গ্রেফতার করেছে পুলিশ। মঙ্গলবার বিকেলে তাদের আদালতে পাঠানো হয়েছে।গ্রেফতাররা হলেন- আলাউদ্দিন (২৪), শুভ (২৩), ইমন (১৮) ও রফিকুল ইসলাম (২৩)। এ সময় পালিয়ে গেছে রুবেল ওরফে সুজন (২৫) নামে এক অপহরণকারী।এর আগে সোমবার রাতে তাদের সিদ্ধিরগঞ্জের জালকুড়ি এলাকা থেকে গ্রেফতার করা হয়। অপহরণের পর বাবার রিকশা বিক্রি করে মুক্তিপণ দিয়ে ছাড়া পাওয়া যুবক মিঠুনের অভিযোগের প্রেক্ষিতে তাদের গ্রেফতার করা হয়।সামাজিক যোগাযোগমাধ্যম ফেসবুকে অপহরণকারীদের সঙ্গে মিঠুনের বন্ধুত্ব হয়। একপর্যায়ে মোবাইলে ডেকে নিয়ে মিঠুনকে অপহরণ করা হয় বলে জানিয়েছে পুলিশ।মিঠুন জানান, গ্রেফতারদের সঙ্গে সামাজিক যোগাযোগমাধ্যম ফেসবুকে পরিচয় হয় তার। মাঝে মধ্যে তাদের সঙ্গে কথাও হতো মিঠুনের। একপর্যায়ে তাদের সঙ্গে বন্ধুত্ব গড়ে ওঠে। রূপগঞ্জ থেকে ডেমরা স্টাফ কোয়ার্টারে বেড়াতে এলে তার সঙ্গে দেখা হতো ওই যুবকদের। পরে তাদের সঙ্গে আবার দেখা করতে ধনকুন্ডা আর কে পার্কের পাশে গেলে তাকে আটক করে ৮০ হাজার টাকা মুক্তিপণ দাবি করে ওই যুবকরা।এ অবস্থায় বাবার ব্যাটারিচালিত রিকশা বিক্রি করে বিকাশের মাধ্যমে ৪০ হাজার টাকা পাঠালে তাকে ছেড়ে দেয়া হয়। ছাড়া পাওয়ার পর মিঠুন সিদ্ধিরগঞ্জ থানায় এসে অভিযোগ দিলে অভিযান চালিয়ে তাদের গ্রেফতার করে পুলিশ।সিদ্ধিরগঞ্জ থানা পুলিশের ভারপ্রাপ্ত কর্মকর্তা (ওসি) শাহীন শাহ পারভেজ বলেন, মিঠুনের অভিযোগের ভিত্তিতে আসামিদের গ্রেফতার করা হয়েছে। পলাতক আসামিকেও গ্রেফতারের চেষ্টা চলছে। অপহরণের পর মুক্তিপণের ১৫ হাজার টাকা ও সাতটি মোবাইল উদ্ধার করা হয়েছে। এ ঘটনায় থানায় মামলা করা হয়েছে।হোসেন চিশতী সিপলু/এএম/এমএস</body>
</article>
