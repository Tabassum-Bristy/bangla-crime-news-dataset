<article>
  <headline>
দুই শিশু অপহরণের দায়ে দুইজনের যাবজ্জীবন
</headline>
  <url>https://www.jagonews24.com/country/news/483657</url>
  <published_at>
</published_at>
  <category>অপহরণ</category>
  <body>চাঁপাইনবাবগঞ্জের নাচোল উপজেলায় দুই শিশুকে অপহরণের দায়ে দুইজনকে যাবজ্জীবন কারাদণ্ড, ৫০ হাজার টাকা জরিমানা অনাদায়ে আরও ছয় মাসের কারাদণ্ডের আদেশ দিয়েছেন আদালত।দণ্ডপ্রাপ্তরা হলেন- কুষ্টিয়ার দৌলতপুর উপজেলার মথুরাপুর গ্রামের আবুল কাশেম মালিথার ছেলে রাজু মালিথা (২২) ও পাবনার চাটমোহর উপজেলার মহররমখালি গ্রামের আব্দুল করিমের ছেলে মহররম হোসেন (৩০)।চাঁপাইনবাবগঞ্জের স্পেশাল ট্রাইব্যুনাল-২-এর বিচারক এবং অতিরিক্ত জেলা ও দায়রা জজ শওকত আলী সোমবার এ রায় ঘোষণা করেন। এ সময় দুই আসামি আদালতে উপস্থিত ছিলেন।মামলার নথির বরাত দিয়ে অতিরিক্ত সরকারি কৌঁসুলি অ্যাডভোকেট আঞ্জুমান আরা বলেন, রাজু মালিথা চাঁপাইনবাবগঞ্জের নাচোলে চাকরির সুবাদে আলিসাপুর গ্রামের সিরাজুল ইসলামের ছেলে ও আলিসাপুর দাখিল মাদরাসার ৮ম শ্রেণির ছাত্র ওসমান আলীর সঙ্গে পরিচয় হয়। ২০১৬ সালের ৫ ফেব্রুয়ারি সকালে ওসমান আলী ও তার চাচাতো ভাই শাহাদত হোসেন বাড়ি থেকে বের হয়। বিকেল ৩টার দিকে ওসমান ও শাহাদতকে অপহরণ করে ৫০ হাজার টাকা দাবি করেন রাজু মালিথা। একপর্যায়ে বিকাশের মাধ্যমে ৫ হাজার টাকা দেয়া হয়।তিনি বলেন, আসামিরা দুই শিশুকে মাইক্রোবাসযোগে রাজশাহী ও পরে রেলযোগে ঈশ্বরদী রেলস্টেশনে নিয়ে যায়। সেখানে মহররমকে ডেকে নেয় রাজু মালিথা। সেখান থেকে শাহাদত হোসেন কৌশলে পালিয়ে আসে এবং পরিবারের কাছে বিষয়টি খুলে বলে। শিশু ওসমান আলীর বাবা সিরাজুল ইসলাম বাদী হয়ে নাচোল থানায় অপহরণ মামলা দায়ের করেন। এরপর র্যাব ও পুলিশ অভিযান চালিয়ে পাবনার চাটমোহর থেকে ওসমান আলীকে উদ্ধার করে এবং রাজু মালিথা ও মহররম হোসেনকে গ্রেফতার করে।মামলার তদন্ত শেষে নাচোল থানার এসআই কামরুজ্জামান ২০১৮ সালের ১৮ ফেব্রুয়ারি রাজু মালিথা ও মহররম হোসেনের বিরুদ্ধে আদালতে অভিযোগপত্র দেন। ১৬ জনের সাক্ষ্যগ্রহণ শেষে সোমবার এ রায় দেন আদালত।মোহা. আব্দুল্লাহ/এএম/এমএস</body>
</article>
