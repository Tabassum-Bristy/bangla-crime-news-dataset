<article>
  <headline>
মহালছড়িতে ৩ গ্রামবাসীকে অপহরণের অভিযোগ
</headline>
  <url>https://www.jagonews24.com/country/news/445892</url>
  <published_at>
</published_at>
  <category>অপহরণ</category>
  <body>খাগড়াছড়ির মহালছড়িতে তিন গ্রামবাসীকে অপহরণের অভিযোগ উঠেছে পার্বত্য শান্তিচুক্তি বিরোধী ইউনাইটেড পিপলস ডেমোক্রেটিক ফ্রন্ট-ইউপিডিএফ সমর্থিত তিন সংগঠনের বিরুদ্ধে।বুধবার দুপুরের দিকে গণমাধ্যমে পাঠানো পাহাড়ী ছাত্র পরিষদের দফতর সম্পাদক সমর চাকমা স্বাক্ষরিত এক প্রেস বিজ্ঞপ্তিতে এ দাবি করেন গণতান্ত্রিক যুব ফোরামের খাগড়াছড়ি জেলা শাখার সভাপতি বরুন চাকমা, পাহাড়ী ছাত্র পরিষদের খাগড়াছড়ি জেলা শাখার সভাপতি তপন চাকমা ও হিল উইমেন্স ফেডারেশনের জেলা শাখার সাধারণ সম্পাদক চৈতালি চাকমা।বিবৃতিতে অভিযোগ করা হয়, মাইসছড়ি বাজারে হাটবার হওয়ায় গঙ্গামাছড়া গ্রামের বাসিন্দা রূপায়ন চাকমা (৪০), ইন্দু কুমার চাকমা (৩৫), ও কমল চাকমা (৩০) মালামাল কেনা-বেচা করতে বাজারে গেলে সেখান থেকে বেলা পৌনে ১১টার দিকে তাদেরকে অপহরণ করে সিএনজিতে তুলে দাঁতকুপ্যার দিকে নিয়ে যায়।বিবৃতিতে নেতৃবৃন্দ মহালছড়ির মাইসছড়ি বাজার থেকে সন্ত্রাসী কর্তৃক তিন গ্রামবাসীকে অপহরণের নিন্দা ও প্রতিবাদ জানিয়ে অবিলম্ভে তাদের উদ্ধার এবং সন্ত্রাসীদের গ্রেফতারের দাবি জানান।মহালছড়ি থানা পুলিশের ভারপ্রাপ্ত কর্মকর্তা মো. নূরে আলম ফকির বলেন, তিন গ্রামবাসীকে অপহরণের বিষয়টি লোকমুখে শুনেছি। তবে এ বিষয়ে কেউ কোনো অভিযোগ করেনি। অপহরণের বিষয়টি খতিয়ে দেখা হচ্ছে।মুজিবুর রহমান ভুইয়া/আরএ/আরআইপি</body>
</article>
