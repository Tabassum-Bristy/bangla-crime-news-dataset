<article>
  <headline>
বরিশালের প্যানেল মেয়রের মেয়েকে অপহরণ, ছাত্রলীগ নেতা আটক
</headline>
  <url>https://www.jagonews24.com/country/news/342871</url>
  <published_at>
</published_at>
  <category>অপহরণ</category>
  <body>বরিশাল সিটি কর্পোরেশনের প্যানেল মেয়রের মেয়েকে অপহরণ করে নিয়ে যাওয়ার সময় বিদেশি পিস্তলসহ ছাত্রলীগ নেতা অসীম দেওয়ানকে (২৮) জনতা আটক করে পুলিশে সোপর্দ করেছে। এসময় অপহরণ কাজে ব্যবহ্নত একটি প্রাইভেটকার জব্দ করেছে পুলিশ। সেইসঙ্গে অপহৃতকে উদ্ধার করেছে পুলিশ।সোমবার রাতে নারায়ণগঞ্জের রূপগঞ্জ উপজেলার ফেরীঘাট এলাকা থেকে ছাত্রলীগ নেতা অসীম দেওয়ানকে আটক করা হয়। আটককৃত অসীম দেওয়ান বরিশাল মহানগর ছাত্রলীগের সাধারণ সম্পাদক।অপহৃতের বরাত দিয়ে রূপগঞ্জ থানার পরিদর্শক (তদন্ত) রফিকুল ইসলাম জানান, বরিশাল সিটি কর্পোরেশনের প্যানেল মেয়র কেএম শহিদুল ইসলাম শহিদের মেয়েকে বরিশাল মহানগর ছাত্রলীগের সাধারণ সম্পাদক অসীম দেওয়ানসহ তার দুই সহযোগী একটি প্রাইভেটকারে অপহরণ করে নিয়ে যাচ্ছিলেন।গাড়িটি রূপগঞ্জ ফেরিতে ওঠামাত্র মেয়েটি চিৎকার শুরু করলে ফেরিঘাটের লোকজন তাদের ঘেরাও করে। এসময় কৌশলে অসীমের দুই সহযোগী পালিয়ে গেলেও জনতা অসীমকে আটক করে। পুলিশ গাড়িচালক বাগেরহাট জেলার সিরাজ মোল্লার ছেলে লিটন মোল্লাকে আটক করে গাড়িটি জব্দ দেখিয়ে থানায় নিয়ে আসা হয়।গাড়িচালক লিটন জানায়, তাকে সোনারগাঁওয়ের মোগড়াপাড়া যাবার কথা বলে রাজধানীর অ্যাপোলো হাসপাতাল থেকে ভাড়া করে অসীম দেওয়ান। পরে বসুন্ধরা আবাসিক এলাকার এফ ব্লক থেকে তারা অস্ত্রের মুখে জিম্মি করে মেয়েটিকে অপহরণ করে। পরবর্তীতে আমাকে মাথায় পিস্তল ঠেকিয়ে তাদের দিকনির্দেশনা অনুসারে গাড়ি চালাতে বাধ্য করে।প্যানেল মেয়র কেএম শহিদুল ইসলাম শহিদ বলেন, অসীম একজন বখাটে ছেলে। সে প্রায়ই আমার মেয়েকে অপহরণের হুমকি দিত। এজন্য আমি তাকে ঢাকায় রেখে পড়াশোনা করাতাম।রূপগঞ্জ থানার ওসি ইসমাইল হোসেন বলেন, অস্ত্রসহ অপহরণকালে ছাত্রলীগ নেতা আটক হয়েছে। যতই প্রভাবশালী হোক তাকে আইনের আওতায় আনা হবে। প্রচলিত আইনে তার বিরুদ্ধে ব্যবস্থা নেয়া হবে।শাহাদাত হোসেন আকাশ/বিএ</body>
</article>
