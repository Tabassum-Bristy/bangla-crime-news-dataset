<article>
  <headline>
সুন্দরবনে মুক্তিপণের দাবিতে ছয় জেলে অপহরণ
</headline>
  <url>https://www.jagonews24.com/country/news/378196</url>
  <published_at>
</published_at>
  <category>অপহরণ</category>
  <body>সুন্দরবনের সাতক্ষীরা রেঞ্জে ৬ জেলেকে মুক্তিপণের দাবিতে অপহরণ করেছে বনদস্যু মুন্না বাহিনী। সোমবার ভোরে সাতক্ষীরার শ্যামনগর উপজেলাধীন সুন্দরবনের বাদুড়ঝুলি খাল থেকে জন প্রতি ২০ হাজার টাকা মুক্তিপণ দাবিতে এদেরকে অপহরণ করা হয়।অপহৃত জেলেরা হলেন- শ্যামনগর উপজেলার গাবুরা ইউনিয়নের ৯নং সোরা গ্রামের সিদ্দিক গাজীর ছেলে মাসুম বিল্লাহ (৩২), একই গ্রামের আজিজুল গাজীর ছেলে আল মামুন (২৮), করিম সরদারের ছেলে জামাল সরদার (৩৮), রফি খাঁর ছেলে এশার আলী (৪৩), নজিব মোল্লার ছেলে বিল্লাল মোল্লা (৩৫) ও কওসার গাজীর ছেলে কালাম গাজী (২২)।সোরা গ্রামের আজিজুল গাজী ও আল আমিন জানান, তিনদিন আগে বুড়িগোয়ালীনি ফরেস্ট স্টেশন থেকে বৈধ পাশ নিয়ে তারা সুন্দরবনের বাদুড়ঝুলি খাল এলাকায় কাঁকড়া ধরতে যান। সোমবার ভোরে বনদস্যু মুন্না বাহিনীর সদস্যরা ৬ জেলেকে জন প্রতি ২০ হাজার টাকা মুক্তিপণের দাবিতে তুলে নিয়ে যায়।সুন্দরবন সাতক্ষীরা রেঞ্জের বুড়িগোলীনি স্টেশন কর্মকর্তা বেলাল হোসেন বলেন, জেলে অপহরণের বিষয়টি আমরা শুনেছি। কিন্তু এখনও পর্যন্ত কেউ কোনো অভিযোগ আমাদের কাছে দেননি।আকরামুল ইসলাম/এএম/আইআই</body>
</article>
