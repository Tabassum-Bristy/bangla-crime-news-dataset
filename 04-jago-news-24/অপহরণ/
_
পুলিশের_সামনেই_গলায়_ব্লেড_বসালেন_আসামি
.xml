<article>
  <headline>
পুলিশের সামনেই গলায় ব্লেড বসালেন আসামি
</headline>
  <url>https://www.jagonews24.com/country/news/485495</url>
  <published_at>
</published_at>
  <category>অপহরণ</category>
  <body>বরিশালে পুলিশের সামনে আত্মহত্যার চেষ্টা করেছেন দুখু মিয়া নামে অপহরণ মামলার এক আসামি। গত সোমবার সকালে নগরের পলাশপুর এলাকায় এই ঘটনা ঘটে।ওই আসামিকে আশঙ্কাজনক অবস্থায় বরিশালের শের-ই-বাংলা মেডিকেল কলেজ হাসপাতালে ভর্তি করা হয়েছে। তিনি বর্তমানে চিকিৎসাধীন আছেন।পুলিশ ব্যুরো অব ইনভেস্টিগেশন (পিবিআই) সূত্র জানায়, ওই আসামির নাম দুখু মিয়া। তিনি নারায়ণগঞ্জের ফতুল্লা এলাকার বাসিন্দা। দুখু মিয়া ফতুল্লা এলাকা থেকে প্রায় এক মাস আগে একটি শিশুকে অপহরণ করে পালিয়ে বরিশাল নগরের পলাশপুর এলাকায় আত্মগোপন করেন। এই ঘটনায় তার বিরুদ্ধে ফতুল্লা থানায় একটি মামলা হয়েছে।অভিযানের নেতৃত্ব দেয়া নারায়ণগঞ্জ পুলিশ ব্যুরো অব ইনভেস্টিগেশনের (পিবিআই) পরিদর্শক আলী আকবর বলেন, গোপন সংবাদের ভিত্তিতে গত সোমবার সকালে দুখু মিয়াকে গ্রেফতার করতে পলাশপুর এলাকায় এক বাসায় অভিযান চালানো হয়। এ সময় গ্রেফতার এড়াতে পিবিআই সদস্যদের সামনেই নিজের গলায় ব্লেড দিয়ে আঘাত করেন আসামি দুখু মিয়া।এতে তিনি গুরুতর আহত হলে সেখান থেকে তাকে উদ্ধার করে বরিশালের শের-ই-বাংলা মেডিকেল কলেজ হাসপাতালে ভর্তি করা হয়। তবে এখনো অপহৃত শিশুর সন্ধান পাওয়া যায়নি। শিশুটিকে উদ্ধারের চেষ্টা চলছে।এফএ/জেআইএম</body>
</article>
