<article>
  <headline>
মহালছড়িতে জেএসএস নেতাকে অপহরণ
</headline>
  <url>https://www.jagonews24.com/country/news/346423</url>
  <published_at>
</published_at>
  <category>অপহরণ</category>
  <body>খাগড়াছড়ির মহালছড়িতে পার্বত্য চট্টগ্রাম জনসংহতি সমিতির (এমএন লারমা) নেতা ও সাবেক ইউপি সদস্য অমিয় চাকমাকে অস্ত্রের মুখে অপহরণ করেছে সন্ত্রাসীরা। সোমবার রাত সাড়ে ৮টার দিকে মহালছড়ির বডানালা এলাকায় অপহরণের এ ঘটনা ঘটে।এ ঘটনার জন্য অপর আঞ্চলিক সংগঠন ইউনাইটেড পিপলস ডেমোক্রেটিক ফ্রন্টকে (ইউপিডিএফ) দায়ী করেছে পার্বত্য চট্টগ্রাম জনসংহতি সমিতি।পার্বত্য চট্টগ্রাম জনসংহতি সমিতি (এমএন লারমা) গ্রুপের সহযোগী সংগঠন পার্বত্য যুব সমিতির মহালছড়ি উপজেলা সভাপতি সুজন চাকমা অভিযোগ করে বলেন, রাত সাড়ে ৮টার দিকে ইউপিডিএফের সন্ত্রাসী সজিৎ চাকমা ও মিন্টু চাকমার নেতৃত্বে ১২/১৪ সশস্ত্র সন্ত্রাসী বডানালায় জেএসএস নেতা ও সাবেক ইউপি সদস্য অমিয় চাকমার বাড়িতে হানা দিয়ে জোরপূর্বক তাকে অস্ত্রের মুখে তুলে নিয়ে যায়।মহালছড়ি থানা পুলিশের ভারপ্রাপ্ত কর্মকর্তা (ওসি) মো. জোবায়েরুল হক জানান, জেএসএস নেতা ও সাবেক ইউপি সদস্য অমিয় চাকমাকে কে কারা তুলে নিয়ে গেছে বলে শুনেছি। তবে এ বিষয়ে এখনো কেউ কোনো অভিযোগ করেনি।মুজিবুর রহমান ভুইয়া/এফএ/জেআইএম</body>
</article>
