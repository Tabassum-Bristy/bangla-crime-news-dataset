<article>
  <headline>
মায়ের বুকে মুখ গুঁজে ফুঁপিয়ে কাঁদল সৌরভ
</headline>
  <url>https://www.jagonews24.com/national/news/507921</url>
  <published_at>
</published_at>
  <category>অপহরণ</category>
  <body>বৃহস্পতিবার (২০ জুন) বেলা সাড়ে ১১টা। সাবেক স্বরাষ্ট্র প্রতিমন্ত্রী সোহেল তাজ নিখোঁজ সৌরভের বাবা-মাকে নিয়ে তাদের বাসার সামনে ভাগ্নের ফিরে আসার অপেক্ষায়। ফেসবুক লাইভে বললেন, যে কোনো সময় সৌরভকে নিয়ে উদ্ধারকারী পুলিশের গাড়ি এখানে উপস্থিত হবে। বাসার বাইরে তখন বিভিন্ন প্রিন্ট, ইলেকট্রিক ও অনলাইন মিডিয়ার সংবাদকর্মীরা রাস্তার দিকে ক্যামেরা তাক করে দাঁড়িয়ে রয়েছেন।বেলা ১১টা ৩৩ মিনিটে পুলিশের একটি প্রিজন ভ্যান বাসার সামনে পৌঁছা মাত্র প্রবেশ গেট খুলে দেয়া হয়। প্রিজন ভ্যানের পিছনেই একটি মাইক্রোবাস এসে থামলে সোহেল তাজ সেটি ভেতরে ঢুকিয়ে দিতে বলেন। ১১টা ৩৪ মিনিটে মাইক্রোবাসের গেট খুলে একজন পুলিশ সদস্য নেমে দাঁড়ালে তার পিছন থেকে সৌরভ নেমেই দু কদম হেঁটে মাকে জড়িয়ে ধরেন। মায়ের বুকে মুখ লুকিয়ে ফুঁপিয়ে কেঁদে ওঠেন। এরই মধ্যে দিয়ে ১১ দিন পর মা ও ছেলের বিচ্ছেদের সমাপ্তি ঘটে। মিনিট খানেক পর বাবা ও সোহেল তাজকে বুকে জড়িয়ে ধরেন সৌরভ। এ সময় গণমাধ্যম কর্মীরা তার সঙ্গে কথা বলতে চাইলে সৌরভকে নিয়ে তার বাবা, মা ও সোহেল তাজ লিফটের দিকে এগিয়ে যান। লিফটে উঠে সোহেল তাজ শরীর কেমন জিজ্ঞাসা করলে সৌরভ উত্তরে ভালো আছি জানায়।উল্লেখ্য, চট্টগ্রাম থেকে নিখোঁজের ১১ দিন পর সাবেক স্বরাষ্ট্র প্রতিমন্ত্রী তানজিম আহমেদ সোহেল তাজের ভাগ্নে সৈয়দ ইফতেখার আলম সৌরভকে ময়মনসিংহের তারাকান্দা থেকে উদ্ধার করে পুলিশ। বৃহস্পতিবার ভোরে তারাকান্দা উপজেলার মধুপুর বটতলা এলাকার জামিল অটোরাইস মিলের সামনে থেকে তাকে উদ্ধার করা হয়।সকাল পৌনে ৯টার দিকে নিজ কার্যালয়ের সামনে প্রেস ব্রিফিংয়ে ময়মনসিংহের পুলিশ সুপার শাহ আবিদ হোসেন এ তথ্য জানান।এর আগে সোহেল তাজ ফেসবুক লাইভ ও সংবাদ সম্মেলন করে তার ভাগ্নে নিখোঁজ ও তাকে দ্রুত উদ্ধারের জন্য সরকারের কাছে দাবি জানান।সোহেল তাজ জানান, সৌরভকে চোখ বাঁধা অবস্থায় উদ্ধারের সময় তার পরনে একটি পায়জামা ছাড়া কিছুই ছিল না। সে খুব ক্ষুধার্ত ছিল। ময়মনসিংহের এসপি তাকে তার বাসায় নিয়ে গোসল করিয়ে নাস্তা খাওয়ায়। পরে তাকে পুলিশি নিরাপত্তায় ঢাকায় পাঠান।এমইউ/এএইচ/জেআইএম</body>
</article>
