<article>
  <headline>
রোহিঙ্গা ক্যাম্পে চাকরির কথা বলে অপহরণ, গ্রেফতার ২
</headline>
  <url>https://www.jagonews24.com/country/news/463859</url>
  <published_at>
</published_at>
  <category>অপহরণ</category>
  <body>কক্সবাজারের উখিয়ায় অভিযান চালিয়ে অপহৃত যুবককে উদ্ধার করেছে পুলিশ। এ সময় এলাকার চিহ্নিত দুই অপহরণকারীকেও গ্রেফতার করেছে অভিযানকারীরা। শনিবার বিকেলে এ অভিযান চালানো হয়।আটকরা হলেন, উখিয়ার রাজাপালং ইউনিয়নের ফলিয়াপাড়া গ্রামের মৃত ছৈয়দ আলমের ছেলে রবিউল ইসলাম (২২) ও তার সহযোগী ঘুমধুম ইউনিয়নের বেতবুনিয়া গ্রামের মো. হোছনের ছেলে আনোয়ারুল ইসলাম (২৮)। রবিউল এলাকার অপহরণকারী চক্রের গডফাদার হিসেবে চিহ্নিত।উদ্ধার হওয়া মো. শাহজাহান বান্দরবানের নাইক্ষ্যংছড়ি উপজেলার চাকঢালা গ্রামের কামাল হোসনের ছেলে।স্থানীয় সূত্র জানায়, কক্সবাজারের উখিয়ার পাশের সীমান্ত নাইক্ষ্যংছড়ি উপজেলার চাকঢালা গ্রামের কামাল হোসনের ছেলে শাহজানকে রোহিঙ্গা ক্যাম্পে চাকরি দেয়ার কথা বলে রবিউল ও আনোয়ার শনিবার সকালে মুঠোফোনে ডেকে উখিয়া নিয়ে আসে। পরে তাকে অস্ত্রের মুখে জিম্মি করে উখিয়ার টেকনিক্যাল স্কুল অ্যান্ড কলেজের বনে আটকে নির্যাতন শুরু করে। এ সময় তার বাবার কাছ থেকে মুঠোফোনে এক লাখ টাকা মুক্তিপণও দাবি করে অপহরণকারীরা।অপহৃতের বাবা কামাল হোসেন জানান, শাহজানকে রোহিঙ্গা ক্যাম্পে চাকরি দেয়ার কথা বলে অপহরণ ও মুক্তিপণ দাবির বিষয়টি জানিয়ে থানা পুলিশের সহযোগিতা চাওয়া হয়। পুলিশ দ্রুত ব্যবস্থা নিয়ে তার ছেলেকে আহত অবস্থায় উদ্ধার করে উখিয়া হাসপাতালে ভর্তি করে। এ সময় অপহরণকারী দু’জনকেও গ্রেফতার করা হয়। এ ঘটনায় মামলার প্রস্তুতি চলছে।উখিয়া থানা পুলিশের ওসি আবুল খায়ের তথ্যের সত্যতা নিশ্চিত করে বলেন, দুই অপহরণকারীকে আটকের পাশাপাশি অপহৃতকেও উদ্ধার সম্ভব হয়েছে। এ ব্যাপারে কঠোর ব্যবস্থা নেয়া হবে।সায়ীদ আলমগীর/এফএ/পিআর</body>
</article>
