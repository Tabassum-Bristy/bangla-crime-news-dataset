<article>
  <headline>
লক্ষ্মীপুরে ৪ দিনেও উদ্ধার হয়নি অপহৃত স্কুলছাত্রী
</headline>
  <url>https://www.jagonews24.com/country/news/436611</url>
  <published_at>
</published_at>
  <category>অপহরণ</category>
  <body>লক্ষ্মীপুরের রায়পুরে অপহৃত স্কুলছাত্রী আয়েশা আক্তারকে (১৪) চার দিনেও উদ্ধার করতে পারেনি পুলিশ। সুস্থ অবস্থায় তাকে উদ্ধারে থানায় লিখিত অভিযোগ করেও শনিবার বিকেল পর্যন্ত তা সম্ভব হয়নি। এ ঘটনায় উদ্বিগ্ন রয়েছে ছাত্রীর পরিবার। আয়েশা চরবংশী এসএম আজিজিয়া উচ্চ বিদ্যালয়ের সপ্তম শ্রেণির ছাত্রী।জানা গেছে, উপজেলার উত্তর চরবংশী ইউনিয়নের চরজালিয়া গ্রামে গত মঙ্গলবার (২৬ জুন) বিকেলে আয়েশা ঢাকায় তার বোনের বাড়ির জন্য মৌসুমি ফল নিয়ে বের হয়। এ সময় হায়দরগঞ্জ এলাকায় পৌঁছলে একই গ্রামের আলমগীর মাঝির ছেলে মো. সুজনসহ চার যুবক তার রিকশার গতিরোধ করে। একপর্যায়ে আয়েশাকে জোরপূর্বক অপহরণ করে অজ্ঞাত স্থানে নিয়ে যায় তারা। এরপর থেকে সম্ভাব্য সব স্থানে খোঁজাখুঁজি করেও তাকে পাওয়া যায়নি।প্রত্যক্ষদর্শীদের বরাত দিয়ে ওই ছাত্রীর পরিবার জানিয়েছে, চরজালিয়া গ্রামের মো. সুজন, মো. আরিফ, জসিম ও কামাল জোরপূর্বক আয়েশাকে অপহরণ করে নিয়ে যায়। এ ঘটনার পর থেকে অভিযুক্তরা পলাতক থাকায় তাদের বক্তব্য জানা যায়নি।ছাত্রীর বাবা বিল্লাল বেপারী বলেন, আমার মেয়ে স্কুলে আসা-যাওয়ার পথে সুজন সহযোগীদের নিয়ে উত্ত্যক্ত করতো। তারা আমার মেয়েকে জোরপূর্বক অপহরণ করেছে। তাকে সুস্থ অবস্থায় ফিরে পেতে ও জড়িতদের গ্রেফতার করতে থানা অভিযোগ করেছি। বিষয়টি আমি জনপ্রতিনিধিদেরও জানিয়েছি।এ ব্যাপারে রায়পুর থানা পুলিশের ভারপ্রাপ্ত কর্মকর্তা (ওসি) একেএম আজিজুর রহমান মিয়া বলেন, ছাত্রীর বাবা থানায় লিখিত অভিযোগ করেছেন। ছাত্রীকে উদ্ধার ও অভিযুক্তদের গ্রেফতারে পুলিশি অভিযান অব্যাহত রয়েছে।কাজল কায়েস/এএম/আরআইপি</body>
</article>
