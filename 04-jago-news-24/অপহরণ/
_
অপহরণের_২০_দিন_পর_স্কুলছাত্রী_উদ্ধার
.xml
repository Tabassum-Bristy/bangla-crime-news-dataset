<article>
  <headline>
অপহরণের ২০ দিন পর স্কুলছাত্রী উদ্ধার
</headline>
  <url>https://www.jagonews24.com/national/news/518932</url>
  <published_at>
</published_at>
  <category>অপহরণ</category>
  <body>অপহরণের ২০ দিন পর এক স্কুলছাত্রীকে (১৫) উদ্ধার করেছে পুলিশ ব্যুরো অব ইনভেস্টিগেশন (পিবিআই)। সোমবার (৫ আগস্ট) মধ্যরাতে পিবিআই ঢাকা মেট্রোর একটি বিশেষ টিম নারায়ণগঞ্জের সিদ্ধিরগঞ্জ থানাধীন চৌধুরীপাড়া এলাকায় অভিযান চালিয়ে ওই ছাত্রীকে উদ্ধার করে।গত ১৬ জুলাই বিকেলে কাওলার দক্ষিণখান থানাধীন খিলক্ষেত ট্রান্সমিশন এলাকার বাসা থেকে জনৈক নাজমুল হোসেনসহ তার সহযোগীরা ওই ছাত্রীকে পার্কে ঘোরানোর কথা বলে অপহরণ করে নিয়ে যায়।পিবিআই ঢাকা মেট্রোর (উত্তর) বিশেষ পুলিশ সুপার আবুল কালাম আজাদ জানান, ওই ছাত্রী সিভিল এভিয়েশন হাইস্কুলে নবম শ্রেণিতে পড়ে। গত ১৬ জুলাই বিকেলে মা-বাবা তাকে বাসায় রেখে রাজধানীর দক্ষিণখান এলাকার আত্মীয়ের বাসায় দাওয়াত খেতে যান। এ সময় জনৈক নাজমুল হোসেনসহ তার সহযোগীরা পার্কে ঘোরানোর কথা বলে তাকে অপহরণ করে।পরে অপহৃতের মা আত্মীয়-স্বজনের বাসাসহ বিভিন্ন স্থানে অনেক খোঁজাখুঁজি করে না পেয়ে, সন্দেহভাজন নাজমুল হোসেনের ব্যবহৃত মোবাইল ফোনে কল করেন। একপর্যায়ে ওই ছাত্রী নাজমুলের মোবাইল থেকে তার মাকে ফোন করে জানায়, নাজমুলসহ অন্যান্য কয়েকজন মিলে তার ইচ্ছার বিরুদ্ধে জোরপূর্বক অপহরণ করে অজ্ঞাত স্থানে আটকে রেখেছে। নাজমুল অপহৃতের পরিবারের কাছ থেকে মুক্তিপণ হিসেবে ৫ লাখ টাকা দাবি করে। অন্যথায় ভারতে পাচার করে দেয়ার হুমকি দেয়।এ ঘটনায় ওই ছাত্রীর মা বাদী হয়ে নাজমুল হোসেনসহ কয়েকজনের বিরুদ্ধে আদালতে একটি অপহরণ মামলা করেন। ঢাকার নারী ও শিশু নির্যাতন দমন ট্রাইব্যুনাল-৫ মামলাটি দায়েরের পর অভিযোগের বিষয়ে অনুসন্ধান করে প্রতিবেদন দাখিল ও অতিদ্রুত সময়ের মধ্যে ভিকটিমকে উদ্ধারের প্রয়োজনীয় ব্যবস্থা গ্রহণের জন্য পিবিআইকে নির্দেশ দেয়।আদালতের নির্দেশে পিবিআই, ঢাকা মেট্রোর (উত্তর) পুলিশ পরিদর্শক মোহাম্মদ তরিকুল ইসলাম মামলাটির তদন্তভার গ্রহণ করেন। এরপর নারায়ণগঞ্জের সিদ্ধিরগঞ্জ থানাধীন চৌধুরীপাড়া এলাকা থেকে ওই ছাত্রীকে উদ্ধার করা হয়।জেইউ/এমএসএইচ/জেআইএম</body>
</article>
