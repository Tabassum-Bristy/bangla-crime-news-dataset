<article>
  <headline>
বান্দরবানে ৩ গাড়ির চালককে অপহরণ
</headline>
  <url>https://www.jagonews24.com/country/news/521238</url>
  <published_at>
</published_at>
  <category>অপহরণ</category>
  <body>বান্দরবানের রুমায় অস্ত্রের মুখে চাঁদের গাড়ির (জিপ গাড়ি) তিন চালককে অপহরণ করেছে সন্ত্রাসীরা। তারা হলেন- বাসু কর্মকার (৩২), নয়ন জলদাস (২৯) এবং মো. মিজান (৩০)।সোমবার বিকেল সাড়ে ৪টার দিকে সদর ইউনিয়নের রুমা-মুনলায় সড়কের মিনঝিরি রাস্তার মুখ থেকে তাদের অপহরণ করা হয়।অপহৃতদের মধ্যে বাসুর বাড়ি রুমা উপজেলার লেমুঝিরি পাড়ায়, নয়নের বাড়ি বড়ুয়া পাড়ায় এবং মিজানের বাড়ি চট্টগ্রামের আমিরাবাদ এলাকায় বলে জানা গেছে।পুলিশ ও স্থানীয়রা জানান, সোমবার হাট শেষ হওয়ায় একই সময়ে যাত্রী নিয়ে রুমা সদর থেকে মুনলায় পাড়ায় যান নিজ নিজ চাঁদের গাড়ির (জিপ গাড়ি) তিন চালক। পরে যাত্রীদের মুনলা পাড়ায় নামিয়ে দিয়ে রুমা সদরে ফেরার পথে মিনঝিরি পাড়ার মুখে এলে তাদেরকে অস্ত্রের মুখে তুলে নিয়ে যায় দুর্বৃত্তরা।এদিকে তিন গাড়ি চালককে অপহরণের খবর পেয়ে ওই এলাকা ও আশপাশে অভিযানে নেমেছে পুলিশ।রুমা থানার পরিদর্শক (তদন্ত) মো. নজরুল ইসলাম জানান, মিনঝিড়ি পাড়া মুখ থেকে চাঁদের গাড়ির (জিপ গাড়ি) তিন চালককে অস্ত্রের মুখে তুলে নিয়ে গেছে দুর্বৃত্তরা। কারা তাদের নিয়ে গেছে তা আমরা এখনও নিশ্চিত হতে পারেনি। অপহৃতদের উদ্ধারে অভিযান শুরু করেছে পুলিশ।সৈকত দাশ/এমএমজেড/এমএস</body>
</article>
