<article>
  <headline>
খুলনায় গৃহবধূকে অপহরণের দায়ে পুলিশ সদস্যের কারাদণ্ড
</headline>
  <url>https://www.jagonews24.com/country/news/517221</url>
  <published_at>
</published_at>
  <category>অপহরণ</category>
  <body>খুলনায় এক গৃহবধূকে অপহরণের দায়ে মিরাজ উদ্দিন নামে এক পুলিশ সদস্যকে (কনস্টেবল) ১৪ বছরের কারাদণ্ড দিয়েছেন আদালত। একই সঙ্গে তার ২০ হাজার টাকা জরিমানা করা হয়েছে।সোমবার দুপুরে খুলনার নারী ও শিশু নির্যাতন দমন ট্রাইব্যুনাল-৩ এর বিচারক মোহা. মহিদউজ্জামান এ রায় দেন।দণ্ডপ্রাপ্ত পুলিশ কনস্টেবল মো. মিরাজ উদ্দিন ঝিনাইদহের কালিগঞ্জ উপজেলার আড়পাড়া গ্রামের আব্দুল জলিলের ছেলে। ঘটনার সময় তিনি নগরীর বয়রা পুলিশ লাইন্সে কর্মরত ছিলেন।আদালত সূত্র জানা গেছে, ২০১৭ সালের ২৬ ডিসেম্বর এক গৃহবধূ তার পাঁচ বছরের শিশুসন্তানকে নিয়ে স্বামীর বন্ধুর সঙ্গে খালিশপুরের মুজগুন্নি পার্কে বেড়াতে যান। এ সময় পুলিশ কনস্টেবল মো. মিরাজ উদ্দিন ওই ব্যক্তির সঙ্গে গৃহবধূর ছবি তুলে তাকে ব্লাকমেইল করে ২ হাজার ২০০ টাকা ছিনিয়ে নেন। এবং ভয় দেখিয়ে ওই গৃহবধূর সঙ্গে থাকা তার স্বামীর বন্ধুকে ঘটনাস্থল থেকে তাড়িয়ে দেন। পরে তিনি গৃহবধূকে নিয়ে একটি আবাসিক হোটেলে যান।সেসময় ওই গৃহবধূর স্বামীর বন্ধু পুলিশ কনস্টেবল মিরাজের গতিবিধি অনুসরণ করে বিষয়টি খালিশপুর থানা পুলিশকে জানান। পুলিশ ঘটনাস্থল থেকে গৃহবধূকে উদ্ধার ও মিরাজ উদ্দিনকে গ্রেফতার করে।এ ঘটনায় ওই নারী বাদী হয়ে খালিশপুর থানায় মামলা করেন। মামলায় তিনি পুলিশ কনস্টেবল মিরাজের বিরুদ্ধে ধর্ষণ ও অপহরণের অভিযোগ আনেন।দীর্ঘ শুনানি শেষে অপহরণের অভিযোগ প্রমাণিত হওয়ায় আদালত আসামির ১৪ বছরের কারাদণ্ডের আদেশ দেন। তবে ধর্ষণের অভিযোগ প্রমাণিত হয়নি।সরকার পক্ষে মামলা পরিচালনা করেন স্পেশাল পিপি ফরিদ আহমেদ।আলমগীর হান্নান/এমবিআর/এমএস</body>
</article>
