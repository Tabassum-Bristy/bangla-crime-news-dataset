<article>
  <headline>
শিশু অপহরণ মামলার আসামি ‘বন্দুকযুদ্ধে’ নিহত
</headline>
  <url>https://www.jagonews24.com/country/news/404142</url>
  <published_at>
</published_at>
  <category>অপহরণ</category>
  <body>ব্রাহ্মণবাড়িয়ার আশুগঞ্জে পুলিশের সঙ্গে কথিত বন্দুকযুদ্ধে সোলায়মান (২২) নামে এক ব্যক্তি নিহত হয়েছেন। সোমবার মধ্যরাতে উপজেলার বাহাদুরপুর এলাকায় এ ঘটনা ঘটে। তবে পুলিশ বলছে, সোলায়মান তার সহযোগীদের গুলিতেই নিহত হয়েছেন।সোলায়মান ঝালকাঠির কাঠালিয়া উপজেলার হেতালবুনিয়া গ্রামের আনসার আলীর ছেলে। তিনি এক শিশুকে অপহরণের পর হত্যা মামলার আসামি।এ ঘটনায় সরাইল-আশুগঞ্জ সার্কেলের জ্যেষ্ঠ সহকারী পুলিশ সুপার (এএসপি) মনিরুজ্জামান ফকির ও আশুগঞ্জ থানা পুলিশের ভারপ্রাপ্ত কর্মকর্তা (ওসি) বদরুল আলম তালুকদারসহ চার পুলিশ সদস্য আহত হয়েছেন।আশুগঞ্জ থানার ভারপ্রাপ্ত কর্মকর্তা জানান, আশুগঞ্জের খড়িয়ালা গ্রামের শিশু রিফাতকে অপহরণের পর হত্যা মামলায় সোলায়মানকে গ্রেফতার করা হয়। পরে তার দেয়া তথ্যমতে অপহরণের মূলহোতা মিজানকে ধরতে সোমবার রাত সাড়ে ৩টার দিকে বাহাদুপুর এলাকার পরিত্যক্ত আঁখি ট্রেডিং অ্যান্ড বয়লারে অভিযানে যায় পুলিশ।এসময় সোলায়মানের সহযোগীরা পুলিশকে লক্ষ্য করে গুলি চালাতে থাকে। পুলিশও আত্মরক্ষার্থে পাল্টা গুলি চালায়। এতে সহযোগীদের গুলিতে সোলায়মান গুলিবিদ্ধ হয়। পরে তাকে উদ্ধার করে হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।ওসি আরও জানান, এ ঘটনায় চার পুলিশ সদস্য আহত হয়েছেন। ঘটনাস্থল থেকে একটি পাইপগান, দুই রাউন্ড গুলি ও একটি চাপাতি উদ্ধার করা হয়েছে।এর আগে অপহরণের ১০দিন পর সোমবার সকালে আশুগঞ্জ উপজেলার খড়িয়ালা গ্রামের বাহার মিয়ার ছেলে রিফাতের (৫) বস্তাবন্দি মরদেহ উদ্ধার করে পুলিশ।আজিজুল সঞ্চয়/এফএ/জেআইএম</body>
</article>
