<article>
  <headline>
হাতিরঝিলে অপহৃত শিশু উদ্ধার : আটক ১
</headline>
  <url>https://www.jagonews24.com/national/news/447265</url>
  <published_at>
</published_at>
  <category>অপহরণ</category>
  <body>রাজধানীর হাতিরঝিলে অপহৃত শিশু সামিরকে (৮) বিমানবন্দর রেলস্টেশন এলাকা থেকে উদ্ধার করেছে র‌্যাপিড অ্যাকশন ব্যাটালিয়ন (র‌্যাব)। এ সময় অপহরণকারীকেও আটক করা হয়।শুক্রবার (২৪ আগস্ট) সন্ধ্যায় র‌্যাব-৩ এর একটি দল বিমানবন্দর রেল স্টেশন এলাকা থেকে সামিরকে উদ্ধার করে।আটক অপহরণকারীর নাম হাফেজ মো. মঈনুল ইসলাম (২৪)। তার বাড়ি নোয়াখালীর বেগমগঞ্জে। তিনি নূরানী তালীমূল কোরআন মাদরাসা মোহাম্মদপুর থেকে হাফেজী এবং কওমি মাদরাসা থেকে কিতাব বিভাগে জালালাইন কিতাব পর্যন্ত পড়েছেন। একমাস আগে সে নোয়াখালীর সোনাপুর সাঈদাতুল আবরার মাদরাসায় নূরানী বিভাগে শিক্ষকতা শুরু করেন।র‌্যাবের লিগ্যাল অ্যান্ড মিডিয়া উইংয়ের জ্যেষ্ঠ সহকারী পরিচালক মেজর হোসাইন রইসুল আজম মনি জানান, অপহৃত শিশু মো. সামিরের বাবা কাওসার আহম্মেদ পিন্টু পেশায় মাইক্রোবাস চালক। কাওসারের কাছ থেকে অর্থ আদায়ের উদ্দেশ্যে গত ২৩ আগস্ট বিকেল ৪টার দিকে ৩৩১/সি মধুবাগ হাতিরঝিলের সামনে হতে শিশু মো. সামিরকে অপহরণ করা হয়। এরপর ৫০ হাজার টাকা মুক্তিপণ দাবি করে।কাওসার র‌্যাব-৩ মগবাজার ক্যাম্পকে অবহিত করলে গোয়েন্দা নজরদারি শুরু হয়। অবস্থান নিশ্চিত হয়ে ঢাকার বিমানবন্দর রেল স্টেশন এলাকা থেকে শিশু সামিরকে উদ্ধার করা হয়। অপরহণকারীর বিরুদ্ধে আইনি ব্যবস্থা প্রক্রিয়াধীন বলে জানান তিনি।জেইউ/এএইচ/এমএস</body>
</article>
