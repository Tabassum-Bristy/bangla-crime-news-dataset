<article>
  <headline>
সুন্দরবনে মুক্তিপণের দাবিতে ৮ জেলে অপহরণ
</headline>
  <url>https://www.jagonews24.com/country/news/408451</url>
  <published_at>
</published_at>
  <category>অপহরণ</category>
  <body>সুন্দরবনে মুক্তিপণের দাবিতে আট জেলেকে অপহরণ করেছে বনদস্যু সাহেব বাহিনীর সদস্যরা। মঙ্গলবার ভোরে সুন্দরবন সাতক্ষীরা রেঞ্জের আড় পাঙ্গাশিয়া নদীর বালিঝাকি খাল থেকে তাদের অপহরণ করা হয়।অপহৃত জেলেরা হলেন- সাতক্ষীরার শ্যামনগর উপজেলার গাবুরা ইউনিয়নের ৯ নং সোরা গ্রামের রহিম সরদারের ছেলে আব্দুর রহমান (২৬), একই গ্রামের ছবেদ আলী শেখের ছেলে আব্দুর রশিদ (৪০), ইব্রাহিম গাজীর ছেলে সাদেক আলী (৩৮), সাখাওয়াত উল্লাহ গাজীর ছেলে শাহজাহান শেখ (৪৫), একই ইউনিয়নের চাদনীমুখা গ্রামের শামসু গাজীর ছেলে নুর ইসলাম (২৩), একই গ্রামের মারফত উল্লাহ পুটির ছেলে খোকা শেখ (২৫), ছহিল উদ্দিনের ছেলে মিজান শেখ (৪২) ও গোলজার খার ছেলে আমিনুর রহমান (৪০)।ফিরে আসা জেলে ৯ নং সোরা গ্রামের শহীদ শেখ ও দলু গাজী জানান, তারা বৈধ পাস নিয়ে এক সপ্তাহ আগে সুন্দরবনে কাকড়া ধরতে যান।মঙ্গলবার ভোরে সুন্দরবনের আড় পাঙ্গাশিয়া নদীর বালিঝাকি এলাকা থেকে তাদের আট সহকর্মীকে মাথাপিছু ৪০ হাজার টাকা করে মুক্তিপণের দাবিতে বনদস্যু সাহেব বাহিনীর সদস্যরা তুলে নিয়ে যায়।জানতে চাইলে শ্যামনগর থানা পুলিশের ভারপ্রাপ্ত কর্মকর্তা (ওসি) সৈয়দ আব্দুল মান্নান আলী বলেন, এ ধরনের কোনো তথ্য আমার জানা নেই। জেলেরা এসব বিষয়ে পুলিশ বা বনবিভাগের কাউকে জানায়নি।সুন্দরবন সাতক্ষীরা রেঞ্জের সহকারী বন সংরক্ষক শোয়েব খান জানান, এ ধরনের কোনো অভিযোগ জেলেরা দেয়নি। তবে খোঁজখবর নেয়া হচ্ছে।আকরামুল ইসলাম/এএম/আইআই</body>
</article>
