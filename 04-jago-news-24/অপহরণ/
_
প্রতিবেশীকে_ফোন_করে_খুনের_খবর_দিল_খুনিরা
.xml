<article>
  <headline>
প্রতিবেশীকে ফোন করে খুনের খবর দিল খুনিরা
</headline>
  <url>https://www.jagonews24.com/country/news/509983</url>
  <published_at>
</published_at>
  <category>অপহরণ</category>
  <body>দিনাজপুরের বিরামপুরে দুই লাখ টাকা চাঁদা না পেয়ে আশিক নামে দুই বছরের এক শিশুকে কুপিয়ে হত্যার অভিযোগ পাওয়া গেছে। শনিবার ভোরে উপজেলার বিনাইল ইউনিয়নের হামলাকুড়ি গ্রামে এ ঘটনা ঘটে।এলাকাবাসী সকাল সাড়ে ৯টার দিকে গ্রামের একটি পাটক্ষেত থেকে আশিকের দুই হাত, বুক ও পেট কাটা মরদেহ উদ্ধার করেছে। নিহত আশিক হামলাকুড়ি গ্রামের কৃষক শাহিনুর ইসলামের ছেলে।পরিবার ও প্রতিবেশীদের বরাত দিয়ে বিনাইল ইউনিয়ন পরিষদের চেয়ারম্যান শহিদুল ইসলাম জানান, রাতে শাহিনুর ও তার স্ত্রী রোজিনা বেগম দুজনের মাঝে আশিককে নিয়ে ঘুমিয়ে পড়েন। প্রচণ্ড গরম হওয়ায় ঘরের দরজা খোলা ছিল। রাত আনুমানিক ৩টার দিকে শাহিনুর ঘুম থেকে উঠে দেখেন ছেলে আশিক নেই। বাবা-মাসহ প্রতিবেশীরা আশিককে খুঁজতে থাকেন। সেই সঙ্গে শাহিনুর তার মুঠোফোনটিও খুঁজে পাচ্ছিলেন না।সকাল ৮টার দিকে শাহিনুরের ফোন থেকে প্রতিবেশী এক ব্যক্তিকে ফোন দিয়ে অজ্ঞাত ব্যক্তিরা শাহিনুরের কাছে দুই লাখ টাকা চাঁদা দাবি করে। চাঁদা না দিলে শাহিনুরকে হত্যা করা হবে বলে জানানো হয়। সকাল সাড়ে ৯টা পর্যন্ত দুর্বৃত্তরা টাকা চেয়ে চার বার ফোন করে। সকাল সাড়ে ৯টার দিকে দুর্বৃত্তরা ফোন দিয়ে জানায় যে, আশিকের মরদেহ বাড়ির পাশে পাটক্ষেতে রয়েছে। এ সময় পরিবারসহ প্রতিবেশীরা সেই পাটক্ষেত থেকে আশিকের দুই হাত, বুক ও পেট কাটা ক্ষতবিক্ষত মরদেহ উদ্ধার করে।বিরামপুর থানা পুলিশের ভারপ্রাপ্ত কর্মকর্তা (ওসি) মো. মনিরুজ্জামান জানান, মরদেহ উদ্ধার করা হয়েছে। দ্রুত সময়ের মধ্যে দুর্বৃত্তদের আইনের আওতায় আনা হবে।এমদাদুল হক মিলন/আরএআর/জেআইএম</body>
</article>
