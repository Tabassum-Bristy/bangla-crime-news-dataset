<article>
  <headline>
আ.লীগ নেতার বাড়ি থেকে অপহৃত ব্যবসায়ী উদ্ধার
</headline>
  <url>https://www.jagonews24.com/country/news/506677</url>
  <published_at>
</published_at>
  <category>অপহরণ</category>
  <body>নারায়ণগঞ্জের সিদ্ধিরগঞ্জে এক আওয়ামী লীগ নেতার বাড়ি থেকে অপহৃত কাপড় ব্যবসায়ী ইমরানকে (২৮) উদ্ধার করেছে পুলিশ। শুক্রবার দুপুরে তাকে উদ্ধার করা হয়। রাজধানী ঢাকার উত্তরখান থেকে ইমরানকে অপহরণ করা হয়েছিল।এ ঘটনায় অপহরণকারী সজল ইসলাম (২৮) ও তার স্ত্রী মৌসুমী আক্তার মিতুকে (২৫) আটক করা হয়েছে। আটকরা সিদ্ধিরগঞ্জে জালকুড়ি সিকদারবাড়ী এলাকার আওয়ামী লীগ নেতা মজিবুর রহমান প্রধানের বাড়ির ভাড়াটিয়া।অপহৃত ব্যবসায়ী ইমরান নড়াইল সদর থানার আউলিয়া এলাকার মৃত রাঙ্গা মোল্লার ছেলে। আটক সজল হবিগঞ্জের আজমেরীগঞ্জ থানার রসুলপুর গ্রামের তোতা মিয়ার ছেলে।সিদ্ধিরগঞ্জ থানা পুলিশের ভারপ্রাপ্ত কর্মকর্তা (ওসি) শাহীন পারভেজ জানান, শুক্রবার দুপুরে বাঁচাও বাঁচাও বলে চিৎকার শুনতে পেয়ে এলাকাবাসী থানায় খবর দেয়। পরে পুলিশ গিয়ে সিদ্ধিরগঞ্জে জালকুড়ি সিকদারবাড়ী এলাকার আওয়ামী লীগ নেতা মজিবুর রহমান প্রধানের বাড়ির ৫ম তলার ফ্ল্যাটে অভিযান চালায়। এ সময় অপহৃত ব্যবসায়ী ইমরানকে উদ্ধার এবং অপহরণকারী সজল ইসলাম ও তার স্ত্রী মৌসুমী আক্তার মিতুকে আটক করা হয়।ওসি আরও জানান, অপহরণকারীরা মোবাইল ফোনে হত্যার হুমকি দিয়ে ইমরানের স্বজনদের কাছে মুক্তিপণ দাবি করে। ইমরানকে ফিরে পেতে স্বজনরা দুই দফায় বিকাশে ২৫ হাজার টাকা মুক্তিপণও দেয়। তারপরও ইমরানকে না ছেড়ে আরও টাকা দাবি করে অপহরণকারীরা। অপরণের সঙ্গে একটি সংঘবদ্ধ চক্র জড়িত রয়েছে বলে জানান এই পুলিশ কর্মকর্তা।ইমরানের স্বজনরা জানান, গত ১১ জুন ঢাকার উত্তরখান এলাকা থেকে ইমরানকে অপহরণ করা হয়। এ বিষয়ে অপহৃত ইমরানের স্ত্রী ইয়াসমিন উত্তরখান থানায় একটি সাধারণ ডায়েরি করেন।হোসেন চিশতী সিপলু/আরএআর/পিআর</body>
</article>
