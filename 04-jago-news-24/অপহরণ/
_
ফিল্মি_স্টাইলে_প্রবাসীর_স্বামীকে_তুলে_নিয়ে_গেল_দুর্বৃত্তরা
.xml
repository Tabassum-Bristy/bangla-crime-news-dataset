<article>
  <headline>
ফিল্মি স্টাইলে প্রবাসীর স্বামীকে তুলে নিয়ে গেল দুর্বৃত্তরা
</headline>
  <url>https://www.jagonews24.com/country/news/485747</url>
  <published_at>
</published_at>
  <category>অপহরণ</category>
  <body>হবিগঞ্জের নবীগঞ্জে লন্ডন প্রবাসী এক নারীর স্বামী ও তাদের বহনকারী গাড়ির চালককে অস্ত্রের মুখে জিম্মি করে অপহরণ করা হয়েছে। মঙ্গলবার রাতে ঢাকা-সিলেট মহাসড়কে ওই উপজেলার আউশকান্দি সিএনজি পাম্প এলাকায় এ ঘটনা ঘটে। অপহরণকারীরা তাদের বহনকারী প্রাইভেটকারটি ভাঙচুরও করে। পুলিশের ধারণা পারিবারিক কলহের জেরে এটি হতে পারে।পুলিশ ও স্থানীয়রা জানায়, সিলেটের দক্ষিণ সুরমা উপজেলার লতিফপুর গ্রামের মাওলানা মাহমুদ হোসাইনের ছেলে মাওলানা আব্দুল্লাহ আল মাইমুনের সঙ্গে সুনামগঞ্জ জেলার জগন্নাথপুর উপজেলার শ্রীধরাপাশা গ্রামের যুক্তরাজ্য প্রবাসী মাওলানা সালাউদ্দিন মনসুরের মেয়ে সরিফা নুসরাত তাইবার (২০) বিয়ে হয় এক বছর আগে। তাইবা ও মাইমুনের পরিবার লন্ডনে বসবাস করে। মাইমুন দেশে শিক্ষকতা করেন। সম্প্রতি তাইবা দেশে আসেন।মঙ্গলবার রাতে তারা মৌলভীবাজারে আত্মীয়ের বাড়ির উদ্দেশ্যে একটি প্রাইভেট কার নিয়ে রওনা হন। সাড়ে ১০টায় তারা আউশকান্দিতে সিএনজি স্টেশনে কারে (ঢাকা মেট্রো-গ ১২-২২৩৪) গ্যাস নিয়ে কিছু দূর যাওয়ার পর একটি কালো গ্লাসের হাইয়েস গাড়ি তাদের গতিরোধ করে। এ সময় ৪/৫ জন অস্ত্রধারী যুবক প্রাইভেটকারটি ভাঙচুর করে তাইবার স্বামী মাইমুন ও চালক আব্দুর রহিমকে অস্ত্র উচিয়ে অপহরণ করে নিয়ে যায়।এ সময় লন্ডন প্রবাসী তাইবা কৌশলে আউশকান্দি বাজারে একটি বাড়িতে আশ্রয় নেন। পরে তাইবাকে উদ্ধার করে হাইওয়ে পুলিশ নবীগঞ্জ থানায় নিয়ে যায়। পুলিশ আউশকান্দি সিএনজি স্টেশন থেকে ঘটনার ভিডিও চিত্র সংগ্রহ করেছে বলে জানিয়েছেন নবীগঞ্জ থানা পুলিশের ওসি ইকবাল হোসেন।তিনি জানান, ঘটনার সঙ্গে জড়িতদের গ্রেফতার ও অপহৃতদের উদ্ধারে ইতোমধ্যে পুলিশ ও ডিবি পুলিশ মাঠে নেমেছে। তাইবাকে তার বাবার জিম্মায় দেয়া হয়েছে। ধারণা করা হচ্ছে এটি পারিবারিক বিরোধের জের হতে পারে। এ ব্যাপারে নবীগঞ্জ থানায় একটি জিডি করা হয়েছে।সৈয়দ এখলাছুর রহমান খোকন/এফএ/জেআইএম</body>
</article>
