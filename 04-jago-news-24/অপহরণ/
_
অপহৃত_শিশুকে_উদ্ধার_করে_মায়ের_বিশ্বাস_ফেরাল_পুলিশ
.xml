<article>
  <headline>
অপহৃত শিশুকে উদ্ধার করে মায়ের বিশ্বাস ফেরাল পুলিশ
</headline>
  <url>https://www.jagonews24.com/national/news/346765</url>
  <published_at>
</published_at>
  <category>অপহরণ</category>
  <body>শিশু মাহির পিয়াশের বয়স মাত্র ৩৯ দিন। ছোট্ট এই মাহিরকে অপহরণ করা হয়েছিল। সন্তানহারা মা অভিমান করেন পুলিশের ওপর। বলেন, ‘পুলিশ যদি তার শিশুকে খুঁজে বের করতে না পারে তবে পুলিশের ওপর তার আর বিশ্বাসই থাকবে না।’ মায়ের এ অভিমানে বাড়তি চ্যালেঞ্জ নেয় পুলিশ।২৪ ঘণ্টার নিরবচ্ছিন্ন চেষ্টা আর নির্ঘুম রাতযাপনে সফল হয় ডিএমপির ওয়ারী বিভাগের ডেমরা জোন পুলিশ। এতে মায়ের বুকে শুধু শিশু মাহির ফেরেনি, ফিরেছে যেন বিশ্বাসও।পুলিশ জানিয়েছে, শিশু মাহিরকে অপহরণ করেছিল শিশুর বাবা নিজেই। মাদকাসক্তির কারণে প্রায় বাগবিতণ্ডা হত স্ত্রী স্বামীর মধ্যে। নেশা নেয়ার প্রতিবাদ করায় মাস-দুয়েক আগে পাখিকে বাড়ি থেকে বের করে দিয়েছিলেন সম্রাট। পাখি গিয়ে উঠেন বান্ধবীর বাসায়। সেখানেই জন্ম হয় মাহিরের। এরপর পাখি স্বামীর সঙ্গে কোনো যোগাযোগ না করায় ক্ষিপ্ত হয়ে নিজ শিশু সন্তানকেই অপহরণ করেন তিনি।ইতোমধ্যে এ ঘটনায় বাবা সম্রাট ও শিশুটিকে বহনকারী ময়না নামে এক নারীকে গ্রেফতার করেছে পুলিশ। ময়না বেগমের বাড়ি যাত্রাবাড়ী এলাকার কলাপট্টিতে।এ ব্যাপারে কথা হয় ডিএমপির ওয়ারী বিভাগের ডেমরা জোনের সিনিয়র সহকারী পুলিশ কমিশনার ইফতেখায়রুল ইসলামের সঙ্গে।তিনি জাগো নিউজকে বলেন, ‘পাখি নামে যাত্রাবাড়ী থানাধীন সামাদ মার্কেট সংলগ্ন বাঁশপট্টি এলাকার এক নারী অভিযোগ করেন, তার ৩৯ দিনের শিশু মাহির পিয়াশ অপহৃত হয়েছে। এত ছোট্ট শিশু মায়ের কোল থেকে খালি হয়ে গেলে সেই মাকে পুরো পৃথিবী দিয়েও তুষ্ট করা যায় না। মায়ের বক্তব্য মতে, সোমবার বেলা সাড়ে ১১টায় শিশুটি অপহৃত হয়। সকাল থেকেই যাত্রাবাড়ী থানা পুলিশ জোর তৎপরতা শুরু করে। সবচেয়ে বড় চ্যালেঞ্জ ছিল শিশুটিকে দ্রুত উদ্ধার।’এসি ইফতেখায়রুল বলেন, শিশুর ছবি দেখার পর নিজের সন্তানের কথা মনে পড়ছিল বারবার। আমিসহ আমার অফিসাররা গত ২৬ ঘণ্টায় দুই ঘণ্টাও ঘুমাতে পারিনি। কারণ শিশুর মা পাখি বারবার বলছিলেন, ‘আমার বাচ্চা উদ্ধার না হলে আমি পুলিশ প্রশাসনের ওপর আর বিশ্বাস রাখমুনা, আমার বাচ্চা আইনা দেন।’ কান্নাজড়িত কণ্ঠে কোনো সন্তানহারা মা যখন কথা বলেন তখন নিজেকে অসহায় লাগে।তিনি বলেন, ওয়ারীর ডিসি স্যারের (মোহাম্মদ ফরিদ উদ্দিনের) পরামর্শে রাতেই মানবপাচার আইনে অজ্ঞাতনামাদের বিরুদ্ধে মামলা হয়। মামলা নং ৮৪।‘ডিসি স্যার বারবার বলছিলেন, ইফতেখার অপহরণকারীরা বেশি দূরে যায়নি, আশপাশে কোথাও আছে, তৎপরতা বন্ধ করো না। স্যার নিজেও অফিস থেকে বাসায় যাননি, বারবার নির্দেশনা দিচ্ছিলেন। এডিসি স্যার ফোনে বারবার খোঁজ নিচ্ছিলেন। তাই রাতের অন্ধকারে আমি, আমার ইন্সপেক্টর (তদন্ত) ও মামলার তদন্তকারী কর্মকর্তা (আইও) এসআই শাহিদ চারপাশ তন্নতন্ন করে খুঁজছিলাম।’আমাদের সন্মিলিত তৎপরতায় মানুষরূপী পশুর দল ছোট্ট মাহিরকে একটি বিশেষ জায়গায় রেখে যেতে বাধ্য হয়, গতকাল (সোমবার) মধ্যরাতে আমরা মাহিরকে তার মায়ের কোলে ফিরিয়ে দিয়েছি।ইফতেখায়রুল ইসলাম বলেন, পেশাগত প্রয়োজনে আমরা বিষয়টি খোলাসা করিনি মধ্যরাতে। তবে কানে শুধু একটা কথাই বাজছিল ‘আমার বাচ্চাকে না পেলে আমি পুলিশের উপর বিশ্বাস রাখুম না’। শিশুর মায়ের এই কথাকে ভুল প্রমাণ করে তার বিশ্বাস ফিরিয়ে আনতে পেরেছি, এটাই আমাদের স্বার্থকতা।এ কর্মকর্তা আরও বলেন, আমরা ভাবতেও পারিনি এমন ঘটনায় স্বয়ং জন্মদাতা বাবা জড়িত থাকতে পারেন। বাবা সম্রাটকে গ্রেফতারের পর জিজ্ঞাসাবাদ করা হচ্ছে।তিনি বলেন, পাখির সঙ্গে দুই মাস ধরে সম্রাটের সম্পর্ক বিচ্ছিন্ন। সম্রাট মাদকাসক্ত। সন্তান জন্ম নেয়ার পর দেখতেও যায়নি সম্রাট। স্ত্রী পাখি বান্ধবীর বাসায় উঠে ব্যবসা শুরু করেন। পাখি স্বামীর যোগাযোগ না করায় ও সম্পর্ক না রাখার কথা জানালে ক্ষিপ্ত হন সম্রাট। স্ত্রীকে ফাঁসাতে নিজের সন্তানকেই অপহরণ করেন তিনি।দায়েরকৃত মামলায় বাবাসহ গ্রেফতার দুজনের বিরুদ্ধে আইনানুগ ব্যবস্থা নেয়া হচ্ছে বলে জানান তিনি।জেইউ/জেডএ/এমএস</body>
</article>
