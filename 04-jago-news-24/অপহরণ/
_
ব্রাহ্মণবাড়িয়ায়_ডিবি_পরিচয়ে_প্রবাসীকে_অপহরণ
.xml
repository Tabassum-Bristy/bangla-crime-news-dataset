<article>
  <headline>
ব্রাহ্মণবাড়িয়ায় ডিবি পরিচয়ে প্রবাসীকে অপহরণ
</headline>
  <url>https://www.jagonews24.com/country/news/405254</url>
  <published_at>
</published_at>
  <category>অপহরণ</category>
  <body>ব্রাহ্মণবাড়িয়ায় গোয়েন্দা পুলিশ (ডিবি) পরিচয়ে সৌদি প্রবাসী শফিকুল ইসলামকে (৩৬) অপহরণ করে পাঁচ লাখ টাকা মুক্তিপণ চাওয়ার পর রেজাউল করিম রানা (২৬) নামে এক যুবককে আটক করেছে পুলিশ।শনিবার দিবাগত রাত ১২টার দিকে পৌর শহরের কাজীপাড়া এলাকার ঈদগাঁ মাঠ থেকে তাকে আটক করা হয়। আটক রানা শহরের দক্ষিণ মোড়াইল এলাকার মিজানুর রহমানের ছেলে।রোববার বিকেলে শফিকুলের ছোট ভাই জহিরুল ব্রাহ্মণবাড়িয়া সদর থানায় চারজনকে আসামি করে মামলা দায়ের করেন। মামলার অপর আসামিরা হলেন, রেজাউল করিম রানা, শান্ত, (২৩) পাভেল (২৫) ও অনিক পাল (২৬)।মামলার এজাহার সূত্রে জানা গেছে, গতকাল শনিবার সন্ধ্যায় শফিকুল শহরের কাউতলি থেকে হেটে ফুলবাড়িয়া যাচ্ছিলেন। এ সময় তিনজন যুবক ডিবি পরিচয় দিয়ে তাকে অপহরণ করে নিয়ে যায়। এরপর তারা শফিকুলের মোবাইল থেকে তার পরিবারে কাছে পাঁচ লাখ টাকা মুক্তিপণ দাবি করে। অবশেষে দুই লাখ টাকার রফা দফা হয়। বিষয়টি তাৎক্ষণিকভাবে পরিবারের পক্ষ থেকে পুলিশকে অবগত করা হয়। পরে পুলিশ গোপন সংবাদের মাধ্যমে অভিযান চালিয়ে পৌর শহরের কাজীপাড়া ঈদগাঁ মাঠ এলাকা থেকে অপহরণকারী রেজাউল করিমকে আটক করে।এ সময় তার সঙ্গে থাকা বাকি অপহরণকারীরা পালিয়ে যায়। রেজাউলের স্বীকারোক্তিতে বাকি তিন অপহরণকারীর নাম প্রকাশ হয়। তাদের গ্রেফতার করার জন্য পুলিশ বিভিন্ন এলাকায় অভিযান চালিয়েছে।ব্রাহ্মণবাড়িয়া সদর থানা পুলিশের পরিদর্শক (তদন্ত) জিয়াউল হক মামলা দায়েরের বিষয়টি নিশ্চিত করে জানান, বাকি আসামিদের গ্রেফতারের জন্য বিভিন্ন এলাকায় অভিযান চালানো হচ্ছে।আজিজুল সঞ্চয়/এমএএস/জেআইএম</body>
</article>
