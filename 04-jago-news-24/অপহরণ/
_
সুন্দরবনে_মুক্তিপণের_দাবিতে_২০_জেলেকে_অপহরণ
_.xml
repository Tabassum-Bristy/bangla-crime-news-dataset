<article>
  <headline>
সুন্দরবনে মুক্তিপণের দাবিতে ২০ জেলেকে অপহরণ
 </headline>
  <url>https://www.jagonews24.com/country/news/343756</url>
  <published_at>
</published_at>
  <category>অপহরণ</category>
  <body>বাগেরহাটের পূর্ব সুন্দরবনের চাঁদপাই রেঞ্জের শৌলা ও তাম্বুল বুনিয়া এলাকা থেকে মুক্তিপণের দাবিতে ২০ জেলেকে অপহরণ করে নিয়ে গেছে বনদস্যু সুমন ও বড় ভাই বাহিনীর সদস্যরা। মঙ্গলবার গভীর রাতে এ অপহরণের ঘটনা ঘটে।অপহৃত জেলেদের মহাজন সূত্রে জানা গেছে, মঙ্গলবার গভীর রাতে পূর্ব সুন্দরবনের চাঁদপাই রেঞ্জের শৌলা এলাকায় বনদস্যু বড় ভাই বাহিনীর সদস্যরা মাছ আহরণ কাজে নিয়োজিত জেলে বহরে হানা দেয়। এ সময় জেলেদের নৌকায় থাকা নগদ টাকা ও চাল-ডালসহ নিত্য প্রয়োজনীয় জিনিসপত্র লুটে নেয়। পরে মুক্তিপণের দাবিতে ১৮ জেলেকে অস্ত্রের মুখে জিম্মি করে নিয়ে যায় ওই দস্যু বাহিনীর সদস্যরা।অপরদিকে একই দিন ভোর রাতে বনদস্যু সুমন বাহিনীর সদস্যরা চাঁদপাই রেঞ্জের তাম্বুল বুনিয়া এলাকায় অবস্থানরত জেলেদের নৌকায় হানা দিয়ে উপজেলার সোনাতলা গ্রামের বাসিন্দা জেলে আ. জলিল মাতুব্বর (৩৫) ও তার ছোট ভাই ইলিয়াস মাতুব্বরকে (২৮) অপহরণ করে। পরবর্তীতে তাদের মহাজনের নিকট মোটা অংকের মুক্তিপণ দাবি করেন।এ বিষয়ে চাঁদপাই রেঞ্জের ধানসাগর স্টেশন কর্মকর্তা মো. হুমায়ুন কবির জানান, বিষয়টি তিনি জেলেদের মাধ্যমে অবগত হয়েছেন এবং টহল ব্যবস্থা জোরদার করা হয়েছে।শওকত বাবু/আরএআর/এমএস</body>
</article>
