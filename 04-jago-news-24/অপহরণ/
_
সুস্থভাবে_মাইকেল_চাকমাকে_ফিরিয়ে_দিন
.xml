<article>
  <headline>
সুস্থভাবে মাইকেল চাকমাকে ফিরিয়ে দিন
</headline>
  <url>https://www.jagonews24.com/politics/news/509870</url>
  <published_at>
</published_at>
  <category>অপহরণ</category>
  <body>ইউনাইটেড পিপলস ডেমোক্রেটিক ফ্রন্টের অন্যতম সংগঠক নিখোঁজ মাইকেল চাকমাকে সুস্থভাবে ফিরিয়ে দেয়ার দাবিতে সমাবেশ করেছে সংগঠনটি।শুক্রবার (২৮ জুন) বিকেলে জাতীয় প্রেস ক্লাবের সামনে ইউনাইটেড ডেমোক্রেটিক ফ্রন্টের সঙ্গে যৌথভাবে সংহতি সমাবেশ করে পাহাড়ি ছাত্র পরিষদ, হিল উইমেন্স ফেডারেশন ও গণতান্ত্রিক যুব ফোরাম।সমাবেশে বক্তারা বলেন, মাইকেল চাকমা পার্বত্য চট্টগ্রাম ও জাতীয় রাজনৈতিক মহলে একজন পরিচিত ব্যক্তি। তিনি ইউপিডিএফের মুখপাত্র ঢাকা অঞ্চলের অন্যতম সংগঠক হিসেবে দায়িত্বে নিয়োজিত। কিন্তু গত ৯ এপ্রিল বিকেল থেকে তিনি নিখোঁজ। এখন পর্যন্ত তাকে খুঁজে পাওয়া যায়নি। যদি তার কিছু হয় তাহলে এর দায় সরকারকেই বহন করতে হবে।সমাবেশে সংহতি প্রকাশ করে বিপ্লবী ওয়ার্কার্স পার্টির সাধারণ সম্পাদক সাইফুল হক বলেন, মাইকেল চাকমা একজন রাজনৈতিক সংগঠন এবং রাজনৈতিক নেতা। তিনি যেখানেই থাকুক না কেন, যারাই তাকে অপহরণ করুক না কেন, তাকে তার দলের কাছে, তার পরিবারের কাছে ফিরিয়ে দিতে হবে। দেশের শান্তিপ্রিয় ও গণতন্ত্রমনা মানুষ এ ঘটনা মেনে নিতে পারে না। আমরা সরকারের কাছে দাবি জানিয়ে বলতে চাই, মাইকেল চাকমাকে উদ্ধার করতে প্রয়োজনীয় ব্যবস্থা গ্রহণ করুন।সমাবেশে আরও উপস্থিত ছিলেন বাম গণতান্ত্রিক জোটের সমন্বয়ক বজলুর রশিদ ফিরোজ, জাতীয় গণতান্ত্রিক গণমঞ্চের আহ্বায়ক মাসুদ খান, নয়াগণতান্ত্রিক গণমোর্চা সভাপতি জাফর হোসেন প্রমুখ।এএস/এমএআর/এমকেএইচ</body>
</article>
