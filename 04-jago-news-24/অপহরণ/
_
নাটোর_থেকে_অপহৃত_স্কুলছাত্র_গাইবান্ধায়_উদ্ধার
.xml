<article>
  <headline>
নাটোর থেকে অপহৃত স্কুলছাত্র গাইবান্ধায় উদ্ধার
</headline>
  <url>https://www.jagonews24.com/country/news/493262</url>
  <published_at>
</published_at>
  <category>অপহরণ</category>
  <body>নাটোরের বড়াইগ্রাম থেকে অপহৃত স্কুলছাত্র সজীব আহমেদ বাবুকে (১০) গাইবান্ধার সাদুল্যাপুর উপজেলা চরভগবানপুর গ্রাম থেকে উদ্ধার করেছে পুলিশ। বাবু নাটোরের বড়াইগ্রাম উপজেলার আগ্রাণ গ্রামের সেকেন্দার আলী-শাহেদা বেগম দম্পতির ছেলে। এ ঘটনায় মূল অপহরণকারীসহ আরও দুই নারীকে আটক করা হয়েছে।বৃহস্পতিবার রাত ১০টার দিকে নিজ কার্যালয়ে নাটোরের পুলিশ সুপার সাইফুল্লাহ আল মামুন প্রেস ব্রিফিংয়ে এসব তথ্য জানান।আটকরা হলেন- অপহরণকারী বগুড়ার শেরপুর উপজেলার হুকুম আলী গ্রামের রফিকুল ইসলামের ছেলে ঈসান আহমেদ সোহাগ (২০), তার খালা চন্ডীপুর গ্রামের নজরুল ইসলামের স্ত্রী নুরজাহান বেগম (৩৫), অপর একজনের পরিচয় পাওয়া যায়নি।উদ্ধার সজীব আহমেদ বাবু আগ্রাণ সরকারি প্রাথমিক বিদ্যালয়ের ৪র্থ শ্রেণির ছাত্র।পুলিশ সুপার সাইফুল্লাহ আল মামুন জানান, ধর্ম মামা পরিচয়ে শিশু সজিব আহমেদ বাবুকে অপহরণ করে তিন লাখ টাকা মুক্তিপণ দাবি করেছিল অপহরণকারী। অভিযোগ পেয়ে পুলিশ সজিব আহম্মেদ বাবুকে জীবিত উদ্ধারের চেষ্টা চালায়। একপর্যায়ে তাকে উদ্ধারের জন্য পুলিশ প্রযুক্তির সহায়তা নেয়। অবশেষে অপহরণের চারদিন পর বুধবার রাতে বড়াইগ্রাম থানা পুলিশ তাকে সাদুল্যাপুর উপজেলার চরভগবানপুর গ্রামের ওসমান আলীর বাড়ি থেকে স্থানীয় পুলিশ প্রশাসনের সহায়তায় উদ্ধার করে।রেজাউল করিম রেজা/আরএআর/এমএস</body>
</article>
