<article>
  <headline>
প্রেমের ফাঁদে ফেলে অপহরণ : আটক ৯
</headline>
  <url>https://www.jagonews24.com/national/news/487985</url>
  <published_at>
</published_at>
  <category>অপহরণ</category>
  <body>গাজীপুরের জয়দেবপুর এলাকা হতে প্রেমের ফাঁদে পড়ে অপহৃত দুই যুবককে উদ্ধারসহ অপহরণে জড়িত থাকার অভিযোগে ৯ জনকে আটক করেছে র‌্যাপিড অ্যাকশন ব্যাটালিয়ন (র‌্যাব)।রোববার ভোর রাতে র‌্যাব-১০ এর একটি দল গাজীপুর সদর থানাধীন পশ্চিম জয়পুর সাকিনস্থ জয়দেবপুর বাসস্ট্যান্ড এলাকায় অভিযান চালিয়ে অপহৃত মো. সাব্বির (২১) ও ফারুক ব্যাপারীকে (২৩) উদ্ধার করে।এ সময় মেহেদী হাসান হৃদয় (১৮), আনিসুর রহমান (১৮), জাবেদ (১৮), হারুন অর-রশিদ (১৮), আব্দুস সাত্তারসহ (১৮) আরও চার কিশোরকে এ ঘটনায় জড়িত থাকার দায়ে আটক করা হয়।র‌্যাব-১০ এর অধিনায়ক (সিও) অতিরিক্ত ডিআইজি কাইয়ুমুজ্জামান জানান, গত শনিবার অপহৃত সাব্বিরের বাবা ফরহাদ ব্যাপারী (৫৫) তাদের কাছে লিখিত অভিযোগ করেন, তার ছেলে সাব্বির ও ফারুক ব্যাপারী (২৩) গত ১৫ মার্চ বিকেলে দোকানের মালামাল কেনার জন্য রাজধানীর জুরাইন কাঁচাবাজারে গিয়ে নিখোঁজ হয়। কোথাও তাদের সন্ধান না পেয়ে শ্যামপুর থানায় একটি সাধারণ ডায়েরি (জিডি) করেন তিনি (জিডি নং- ৬১৮)।ওই দিন সন্ধ্যা সাড়ে ৬টায় সাব্বিরের ব্যবহৃত মোবাইলফোন হতে অজ্ঞাতনামা ব্যক্তি ফরহাদ ব্যাপারীর কাছে ফোন করে সাব্বির ও ফারুককে অপহরণের কথা জানায় এবং মুক্তিপণ হিসেবে ২ লাখ টাকা দাবি করে। অপহরণকারীরা তাকে টাকা নিয়ে গাজীপুরের জয়দেবপুর বাসস্ট্যান্ডে যেতে বলে। সেই সঙ্গে আইন-শৃঙ্খলা বাহিনীকে জানালে এবং কোনো প্রকার টালবাহানা করলে সাব্বিরকে হত্যার হুমকি দেয়।কাইয়ুমুজ্জামান জানান, ওই অভিযোগের প্রেক্ষিতে শনিবার মধ্য রাতে অভিযানে নামে র‌্যাব-১০ এর সদস্যরা। রোববার ভোরে জয়দেবপুর বাসস্ট্যান্ড এলাকা থেকে সাব্বির ও ফারুক ব্যাপারীকে উদ্ধারসহ ওই ৯ তরুণকে আটক করা হয়। এ সময় তাদের কাছ থেকে ৯টি মোবাইল ফোন ও নগদ ৭৩ হাজার টাকা জব্দ করা হয়।তিনি বলেন, প্রাথমিক জিজ্ঞাসাবাদে জানা গেছে, অপহরণকারীরা ফেসবুকে ভুয়া অ্যাকাউন্টের মাধ্যমে পরিচয় গোপন করে সাব্বিরকে প্রেমের ফাঁদে ফেলে। গত শুক্রবার বন্ধু ফারুক ব্যপারীকে নিয়ে সে কথিত প্রেমিকার সঙ্গে দেখা করতে জুরাইন-শ্যামপুর এলাকায় গেলে দুর্বৃত্তরা তাদেরকে অপহরণের পর গাজীপুরের জয়দেবপুরে নিয়ে যায়। সেখানে তাদের আটকে রেখে পরিবারের কাছে মুক্তিপণ দাবি করে। আসামিদের বিরুদ্ধে আইনানুগ ব্যবস্থা প্রক্রিয়াধীন আছে।জেইউ/এমএমজেড</body>
</article>
