<article>
  <headline>
কুমিল্লা থেকে অপহৃত শিশু নারায়ণগঞ্জে উদ্ধার
</headline>
  <url>https://www.jagonews24.com/country/news/317851</url>
  <published_at>
</published_at>
  <category>অপহরণ</category>
  <body>কুমিল্লার মুরাদনগর থেকে অপহৃত নয়ন নামে ৫ বছর বয়সের এক শিশুকে অপহরণের ৩ দিন পর নারায়ণগঞ্জ থেকে উদ্ধার করেছে র‌্যাব।বৃহস্পতিবার রাত সোয়া ১২টায় র‌্যাব-১১ এর সিপিসি-২ কুমিল্লাস্থ কার্যালয় থেকে প্রেরিত এক ক্ষুদে বার্তায় এ তথ্য জানানো হয়েছে। এসময় অপহরণকারী চক্রের প্রধান এক নারীসহ ৩ জনকে আটক করা হয়েছে বলে র‌্যাব জানিয়েছে।  জানা যায়, মুরাদনগর উপজেলার উত্তরকান্দি গ্রামের হেলাল উদ্দিনের বাড়িতে গত সোমবার রাতে একটি কন্যা সন্তান সঙ্গে নিয়ে অসহায় বেশে এক নারী রাতে থাকার জন্য আশ্রয় চায়। বাড়ির লোকজন অসহায় ভেবে ওই নারীকে আশ্রয় দেয়। পরদিন মঙ্গলবার দুপুর পর্যন্ত ওই বাড়িতে অবস্থান করে সুযোগ বুঝে ওই প্রতারক নারী বাড়ির মালিক হেলাল উদ্দিনের শিশু ছেলে নয়নকে নিয়ে পালিয়ে যায়।শিশুর বাবা হেলাল উদ্দিন জানান, মঙ্গলবার রাতে ওই নারী ফোন করে তার ছেলে নয়নকে ফিরে পেতে এক লাখ টাকা মুক্তিপণ দাবি করার পর তিনি থানায় মামলা দায়ের করেন। খবর পেয়ে র‌্যাব ওই শিশুকে উদ্ধারে অভিযান শুরু করে।বৃহস্পতিবার রাতে মুঠোফোনে র‌্যাব-১১ কুমিল্লাস্থ সিপিসি-২ এর অধিনায়ক মেজর মোস্তফা কায়জার জানান, রাতে নারায়ণগঞ্জের ভুলতা থেকে ওই শিশুকে উদ্ধার এবং অপহরণকারী চক্রের ৩ জনকে আটক করা হয়েছে।কামাল উদ্দিন/এফএ/পিআর</body>
</article>
