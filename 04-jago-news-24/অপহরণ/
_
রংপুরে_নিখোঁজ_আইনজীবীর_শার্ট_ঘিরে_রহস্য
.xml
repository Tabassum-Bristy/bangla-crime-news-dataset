<article>
  <headline>
রংপুরে নিখোঁজ আইনজীবীর শার্ট ঘিরে রহস্য
</headline>
  <url>https://www.jagonews24.com/country/news/419176</url>
  <published_at>
</published_at>
  <category>অপহরণ</category>
  <body>রংপুরের বিশেষ জজ আদালতের পাবলিক প্রসিকিউটর (পিপি) ও জঙ্গি মামলার সরকার পক্ষের প্রধান আইনজীবী রথীশ চন্দ্র ভৌমিক বাবু সোনা নিখোঁজের ৫ দিন পর তার বাড়ি সংলগ্ন ডোবায় তল্লাশি শুরু করেছে আইনশৃঙ্খলা বাহিনী। মঙ্গলবার দুপুরের পর থেকে ওই ডোবার পানি নিষ্কাশনে কাজ করছে তিনজন শ্রমিক।এদিকে, ডোবার পাশ থেকে একটি পুরাতন শার্ট উদ্ধারের পর দেখা দিয়েছে নানা রহস্য।এসময় র‌্যাব ও পুলিশের ঊর্ধ্বতন কর্মকর্তাবৃন্দ উপস্থিত ছিলেন। এর আগে সেখানে পুলিশ ও র‌্যাবের একটি দল নিখোঁজ আইনজীবী বাবু সোনার নগরীর আলমনগর বাবুপাড়া এলাকার বাসায় যান। শ্রমিকদের দিয়ে তাদের বাসার পেছনে থাকা ডোবার পানি তোলা শুরু করেন।খবর পেয়ে গণমাধ্যমকর্মীরা সেখানে ছুটে যায়। কেউ কেউ ডোবায় নিখোঁজ বাবু সোনার মৃতদেহ থাকতে পারে বলেও অনুমান করছেন। শেষ খবর পাওয়া পর্যন্ত সন্ধ্যা ৭টার দিকে বিদ্যুৎ চলে যাওয়ায় পানি তোলার কাজ বন্ধ হয়ে পড়ে।শ্রমিকরা জানায়, ডোবাটি অনেক গভীর। বালতি দিয়ে সনাতন পদ্ধতিতে পানি তুলতে দীর্ঘ সময় লাগতে পারে।এদিকে ওই ডোবার পাশ থেকে একটি পুরাতন ছেড়া শার্ট পাওয়া গেছে। শার্টটি পুরাতন হলেও ওই শার্টের পেছনের দিকে রক্তের মতো লাল দাগ দেখতে পাওয়ায় রহস্য দেখা দিয়েছে। ঘটনাস্থল থেকে শাটর্টি উদ্ধার করে পুলিশ হেফাজতে নেয়া হয়েছে বলে প্রত্যক্ষদর্শীরা জানান।স্থানীয়রা জানান, ওই ডোবাটি নিখোঁজ বাবু সোনাদের পারিবারিক জায়গা। তাদের বাসায় গরুর খামার থাকায় গরুর গোবরসহ অন্যান্য বর্জ্য সেখানে দীর্ঘদিন ধরে ফেলা হয়। তবে এ ব্যাপারে বাবু সোনার পরিবার বা তাদের স্বজনরা কেউই কথা বলতে রাজি হননি। বাড়ির সামনে পুলিশের একটি দল অবস্থান নিতে দেখা গেছে।অপরদিকে আইনশৃংঙ্খলা বাহিনীর এ অভিযান আর তল্লাশি সম্পর্কে সেখানে উপস্থিত পুলিশ ও র‌্যাবের কর্মকর্তারাও কথা বলতে রাজি হননি।জিতু কবীর/এমএএস/এমএস</body>
</article>
