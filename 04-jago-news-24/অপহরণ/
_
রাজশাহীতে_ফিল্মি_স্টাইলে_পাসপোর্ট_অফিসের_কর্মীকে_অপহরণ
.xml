<article>
  <headline>
রাজশাহীতে ফিল্মি স্টাইলে পাসপোর্ট অফিসের কর্মীকে অপহরণ
</headline>
  <url>https://www.jagonews24.com/country/news/513393</url>
  <published_at>
</published_at>
  <category>অপহরণ</category>
  <body>রাজশাহীতে ফিল্মি স্টাইলে বিভাগীয় পাসপোর্ট ও ভিসা অফিসের অফিস সহকারী রঞ্জু লাল সরকারকে অপহরণের অভিযোগ উঠেছে। শনিবার দুপুর ১২টার দিকে নগরীর শালবাগান পাওয়ার হাউস মোড় এলাকা থেকে মাইক্রোবাসে তাকে তুলে নিয়ে যায় অজ্ঞাতরা।রঞ্জু লাল সরকার হবিগঞ্জের বাসিন্দা। পরিবার নিয়ে তিনি পাসপোর্ট অফিস সংলগ্ন শালবাগান এলাকায় ভাড়া থাকেন।বিভাগীয় পাসপোর্ট ও ভিসা অফিসের সহকারী পরিচালক আজমল কবীর সাংবাদিকদের জানান, পাসপোর্ট অফিসের কম্পিউটার অপারেটর মজিবর রহমানের সামনেই রঞ্জু লাল সরকারকে তুলে নিয়ে যাওয়া হয়েছে।মজিবরের বরাত দিয়ে তিনি বলেন, রঞ্জু ও মজিবর হেঁটে শালবাগান মোড়ের দিকে আসছিলেন। পাওয়ার হাউস মোড়ে তাদের সামনে সিলভার রঙের একটি মাইক্রোবাস থামে। এরপর চার-পাঁচ ব্যক্তি মাইক্রোবাস থেকে নেমে তাদের কাছে জানতে চান, এ এলাকার নাম কি?ঠিক তখনই অজ্ঞাত ওই ব্যক্তিরা রঞ্জুকে ধাক্কা দিয়ে মাইক্রোবাসের দিকে ঠেলে দেন। এর সঙ্গে সঙ্গে তারাও মাইক্রোবাসের ভেতরে ঢুকে পড়েন। এরপর এক মিনিটের মধ্যেই মাইক্রোবাসটি চলে যায়।আজমল কবীর বলেন, ঘটনার পর মজিবর রহমান তাকে জানালে তিনি পুলিশে খবর দেন। এরপর পুলিশ গিয়ে তদন্ত শুরু করে। কিন্তু কেন এ অপহরণের ঘটনা ঘটেছে তা তারা বুঝতে পারছেন না। এ নিয়ে পরিবারের পক্ষ থেকে থানায় মামলার প্রস্তুতি চলছে।জানতে চাইলে নগরীর চন্দ্রিমা থানা পুলিশের ভারপ্রাপ্ত কর্মকর্তা (ওসি) হুমায়ুন কবীর বলেন, ঘটনাস্থল থেকে একটু দূরে থাকা একটি ক্লোজ সার্কিট (সিসি) ক্যামেরার ফুটেজ হাতে এসেছে পুলিশের। তবে তাতে পরিষ্কারভাবে কিছু বোঝা যাচ্ছে না। রঞ্জুকে উদ্ধারে পুলিশি তৎপরতা শুরু হয়েছে।ফেরদৌস/এমএএস/পিআর</body>
</article>
