<article>
  <headline>
আ.লীগ নেতার বাড়িতে অপহৃত ২ ব্যবসায়ী
</headline>
  <url>https://www.jagonews24.com/country/news/381529</url>
  <published_at>
</published_at>
  <category>অপহরণ</category>
  <body>গাইবান্ধার সাঘাটা থেকে অপহৃত দুই ব্যবসায়ীকে বগুড়ায় এক আওয়ামী লীগ নেতার বাড়ি থেকে উদ্ধার করা হয়েছে। রোববার নন্দীগ্রাম পৌর সদরের নন্দীগ্রাম ফিলিং স্টেশন এলাকায় আওয়ামী লীগ নেতা আশরাফ আলীর বাড়ি থেকে তাদের উদ্ধার করা হয় বলে জানিয়েছেন নন্দীগ্রাম থানার ওসি আব্দুর রাজ্জাক। আশরাফ নন্দীগ্রাম সদর ইউনিয়ন আওয়ামী লীগের সাবেক সভাপতি।এসময় অপহরণ চক্রের সদস্য চার নারীসহ পাঁচজনকে আটক করা হয়েছে। এরা হলেন- উপজেলার চন্ডিপুর গ্রামের মুকুল শেখ (২৮), বীরপলী গ্রামের আব্দুল কাদেরের মেয়ে জয়নাব জয়া (৩২), শাজাহানপুর উপজেলার চকপাড়া গ্রামের ইউসুফ আলীর স্ত্রী রিনা বেগম (২২), ঢাকুইর গ্রামের মানিক মিয়ার স্ত্রী জোসনা বেগম (৩৬) ও গাইবান্ধার গোবিন্দগঞ্জ প্রধানপাড়ার রেজাউল করিমের স্ত্রী রানী বেগম (৩৮)।তবে অপহরণ চক্রের ‘মূলহোতা’ আওয়ামী লীগ নেতা আশরাফ আলী পুলিশের উপস্থিতি টের পেয়ে সটকে পড়েন বলে জানান ওসি।মামলার তদন্ত কর্মকর্তা শাজাহানপুর থানার এসআই জাহাঙ্গীর কবির জানান, শনিবার দুপুরে নারীর প্রলোভনে সাঘাটার ব্যবসায়ী আমজাদ আলী ও তার চাচাত ভাই আব্দুল হালিমকে শাজাহানপুর উপজেলার শাকপালায় ডেকে এনে অপহরণ করা হয়। এরপর তাদের ভাগ্নে শাহ আলমকে ফোন করে ছয় লাখ টাকা মুক্তিপণ দাবি করে। ওইদিন রাতে শাহ আলম বাদী হয়ে অজ্ঞাত ৫/৬জনকে আসামি করে শাজাহানপুর থানায় একটি অপহরণ মামলা করেন।এসআই বলেন, মামলার পর রোববার ভোরের দিকে নন্দীগ্রাম থানা ও শাজাহানপুর থানা পুলিশ আওয়ামী লীগ নেতা আশরাফ আলীর বাড়িতে অভিযান চালিয়ে দুই ব্যবসায়ীকে উদ্ধার ও পাঁচজনকে আটক করে।এফএ/এমএস</body>
</article>
