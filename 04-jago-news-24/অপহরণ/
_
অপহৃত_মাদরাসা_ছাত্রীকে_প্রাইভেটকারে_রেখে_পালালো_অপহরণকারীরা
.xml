<article>
  <headline>
অপহৃত মাদরাসা ছাত্রীকে প্রাইভেটকারে রেখে পালালো অপহরণকারীরা
</headline>
  <url>https://www.jagonews24.com/national/news/477881</url>
  <published_at>
</published_at>
  <category>অপহরণ</category>
  <body>চট্টগ্রাম মহানগরের সিরাজদৌল্লাহ রোড থেকে এক মাদরাসা ছাত্রীকে অপহরণ করে তুলে নিয়ে যাওয়ার সময় পুলিশের ধাওয়ায় প্রাইভেটকারসহ ওই ছাত্রীকে রেখে পালিয়ে গেছে অপহরণকারীরা। সোমবার (২৮ জানুয়ারি) রাতে এ ঘটনা ঘটে।কোতোয়ালী থানার ওসি মোহাম্মদ মহসীন জাগো নিউজকে জানান, এক ছাত্রীকে অপহরণের পর পুলিশের ধাওয়া খেয়ে অপহরণকারীরা পালিয়ে গেছে। এ সময় ওই ছাত্রীকে উদ্ধারের পাশাপাশি অপহরণের কাজে ব্যবহৃত প্রাইভেটকারটি জব্দ করা হয়েছে।তিনি বলেন, ‘নগরীর চট্টেশ্বরী রোড থেকে ১৮ বছরের ওই মাদরাসা ছাত্রীকে অপহরণ করে নিয়ে যাওয়ার খবর পেয়ে পুলিশ তাৎক্ষণিক অভিযানে নামে। কয়েকটি টিমে ভাগ হয়ে পুলিশ অভিযান শুরু করে। নগরীর চকবাজার, পাঁচলাইশসহ আশপাশের বিভিন্ন এলাকায় ধাওয়া খেয়ে পরে লালদীঘিতে পৌঁছলে অপহরণকারীরা প্রাইভেটকারে মেয়েটিকে রেখে পালিয়ে যায়। পুলিশ কারটি (চট্টমেট্রো-গ-১৩-৪১৫১) জব্দ করেছে।’তিনি আরও বলেন, ‘উদ্ধারের পর সিএমপি’র অতিরিক্ত কমিশনার (ক্রাইম) আমেনা বেগম নিজের গাড়িতে করে কোতোয়ালী থানায় নিয়ে আসেন। ওই ছাত্রীর পরিবারের সঙ্গে কথা হয়েছে। পুলিশের দুটি টিম অপহরণকারীদের গ্রেফতারে অভিযানে নেমেছে।’উল্লেখ্য, গত বৃহস্পতিবার (২৪ জানুয়ারি) মহানগরের মুসলিম সরকারি উচ্চ বিদ্যালয়ের সামনে থেকে একই কায়দায় ওই স্কুলের ছাত্র সাইদুল ইসলাম শামীমকে (১১) অপহরণ করে দুর্বৃত্তরা। পরে ফোনে ৪০ লাখ টাকা মুক্তিপণ দাবি করে তারা। তবে পুলিশের দক্ষতায় মাত্র তিন ঘণ্টার মাথায় সেই স্কুল ছাত্রকে উদ্ধার করতে সক্ষম হয় পুলিশ।এমবিআর/পিআর</body>
</article>
