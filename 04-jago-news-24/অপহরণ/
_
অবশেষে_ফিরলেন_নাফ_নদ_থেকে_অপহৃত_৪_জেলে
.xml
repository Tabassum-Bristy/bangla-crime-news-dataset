<article>
  <headline>
অবশেষে ফিরলেন নাফ নদ থেকে অপহৃত ৪ জেলে
</headline>
  <url>https://www.jagonews24.com/country/news/494425</url>
  <published_at>
</published_at>
  <category>অপহরণ</category>
  <body>অবশেষে ফিরে এসেছেন নাফ নদ থেকে ট্রলারসহ অপহৃত চার জেলে। বুধবার রাত সাড়ে ৮টার দিকে ট্রলারসহ তারা সাবরাং ইউপির শাহপরীর দ্বীপ জালিয়াপাড়া সংলগ্ন নাফ নদের পাড়ে এসে পৌঁছান বলে স্থানীয় সূত্র জানিয়েছে।তারা মুক্তিপণের টাকায় ফেরত এসেছে বলে স্থানীয় সূত্র দাবি করলেও ট্রলার মালিকপক্ষ টাকা দেয়ার বিষয়টি স্বীকার করেননি।ট্রলার মালিক সাবরাং ইউনিয়নের শাহপরীরদ্বীপ বাজারপাড়ার আমান উল্লাহ বলেন, জেলেরা ফেরত এসেছে বলে শুনেছি। তাদের সঙ্গে আমার দেখা হয়নি। কীভাবে তারা ফেরত এসেছে তাও জানি না।অপহৃতদের মধ্যে ছিলেন- টেকনাফের শাহপরীর দ্বীপ বাজারপাড়ার আজিম উল্লাহ মাঝি, মোহাম্মদ আবদুল্লাহ, আবুল কালাম ও মোহাম্মদ হাসান। তাদের মাঝে মোহাম্মদ হাসান পুরাতন রোহিঙ্গা বলে জানা গেছে।গত মঙ্গলবার সকালে আমান উল্লাহর মালিকাধীন একটি ট্রলারে দ্বীপ সংলগ্ন নাফ নদ এলাকায় চার জেলে মাছ ধরতে যান। এর কিছুক্ষণ পর মিয়ানমারের বিজিপির একটি দল স্পিডবোটে এসে অস্ত্রের মুখে জিম্মি করে ট্রলারসহ তাদের ধরে নিয়ে যায়।সাবরাং ইউপির শাহপরীরদ্বীপ এলাকার সদস্য ফজলুল হক বলেন, বিজিপি কর্তৃক অপহৃত চার জেলে ফিরে এসেছে বলে শুনেছি। তবে কীভাবে তারা ফেরত এসেছে তা জানি না।সায়ীদ আলমগীর/আরএআর/জেআইএম</body>
</article>
