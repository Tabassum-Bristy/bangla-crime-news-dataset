<article>
  <headline>
৮ বছরের শিশুকে ধর্ষণ, যুবক গ্রেফতার
</headline>
  <url>https://www.jagonews24.com/country/news/446261</url>
  <published_at>
</published_at>
  <category>ধর্ষণ</category>
  <body>বরিশালের মুলাদী উপজেলার সফিপুর ইউনিয়নের পাতারচর গ্রামে আট বছরের এক শিশুকে ধর্ষণের অভিযোগে আলমগীর সিকদার (৩০) নামে এক যুবককে গ্রেফতার করেছে পুলিশ। শিশুটিকে আশঙ্কাজনক অবস্থায় শুক্রবার সকালে বরিশাল শের-ই-বাংলা মেডিকেল কলেজ হাসপাতালের ওয়ানস্টপ ক্রাইসিস সেন্টারে (ওসিসি) ভর্তি করা হয়েছে। এ ঘটনায় ওই শিশুর বাবা বাদী হয়ে শুক্রবার সকালে মুলাদী থানায় মামলা করেছেন।আটক আলমগীর সিকদার সফিপুর ইউনিয়নের পাতারচর গ্রামের ছালাম সিকদারের ছেলে।স্থানীয়রা জানান, বৃহস্পতিবার বিকেলে শিশুটির বাবা-মা শিশুটিকে রেখে এক আত্মীয়র বাড়িতে যান। তাদের ফিরতে দেরি হওয়ার সুযোগে প্রতিবেশী আলমগীর সিকদার শিশুটিকে একা পেয়ে ঘরের মধ্যে মুখ চেপে ধর্ষণ করে রক্তাক্ত অবস্থায় ফেলে পালিয়ে যায়। শিশুটির বাবা-মা বাড়ি ফিরে রক্তক্ষরণ হতে দেখে জিজ্ঞাসা করলে সে ধর্ষণের কথা বলে দেয়। পরে মেয়েটির বাবা-মা পার্শ্ববর্তী লোকজনদের জানিয়ে বিচারের দাবি জানান এবং রাত ১টার দিকে ৮ বছরের মেয়েকে নিয়ে মুলাদী হাসপাতালে যান। মেয়ের অবস্থা আশঙ্কাজনক হওয়ায় কর্তব্যরত ডাক্তার রাতেই তাকে বরিশাল শেবাচিম হাসপাতালের ওয়ানস্টপ ক্রাইসিস সেন্টারে (ওসিসি) প্রেরণ করেন। শিশুর বাবা বিষয়টি মুলাদী থানায় জানালে পুলিশ রাতেই অভিযান চালিয়ে আলমগীর সিকদারকে গ্রেফতার করে। শুক্রবার সকালে এ ঘটনায় মেয়েটির বাবা মামলা করেছেন।মুলাদী থানা পুলিশের ভারপ্রাপ্ত কর্মকর্তা (ওসি) জিয়াউল আহসান জানান, ঘটনার সত্যতা পেয়ে আলমগীর সিকদারকে গ্রেফতার করা হয়েছে। যত দ্রুত সম্ভব তদন্ত শেষ করে এই মামলার অভিযোগপত্র দেয়া হবে।সাইফ আমীন/আরএআর/এমএস</body>
</article>
