<article>
  <headline>
মা-মেয়েকে গণধর্ষণের মূল হোতা গ্রেফতার
</headline>
  <url>https://www.jagonews24.com/country/news/488140</url>
  <published_at>
</published_at>
  <category>ধর্ষণ</category>
  <body>নরসিংদীর শিবপুরে চাঞ্চল্যকর মা ও মেয়েকে গণধর্ষণ মামলার মূল আসামি মোখলেছকে (৩৬) গ্রেফতার করেছে র‌্যাব-১১। সোমবার ভোর ৫টার দিকে নরসিংদীর মাধবদী পৌরসভা এলাকায় অভিযান চালিয়ে তাকে গ্রেফতার করা হয়।বিকেলে নারায়ণগঞ্জের সিদ্ধিরগঞ্জের আদমজীর র‌্যাব-১১ এর প্রধান কার্যালয়ে র‌্যাব-১১ এর অধিনায়ক (সিও) লে. কর্নেল কাজী শামশের উদ্দিন এক সংবাদ সম্মেলনে এ তথ্য জানান।গ্রেফতার মোখলেছ নরসিংদীর শিবপুর উপজেলার সৃষ্টিগড় এলাকার মৃত চান মিয়ার ছেলে। তার বিরুদ্ধে শিবপুর থানায় ডাকাতি, অস্ত্র ও আইনশৃঙ্খলা বিঘ্নকারী দ্রুত বিচার আইনসহ নানা অপরাধে ছয়টি মামলা রয়েছে।সংবাদ সম্মেলনে র‌্যাব-১১ এর অধিনায়ক লে. কর্নেল কাজী শামশের উদ্দিন বলেন, গ্রেফতার মোখলেছকে জিজ্ঞাসাবাদে ও প্রাথমিক অনুসন্ধানে জানা যায়, গত ১৫ মার্চ মা ও মেয়ে একসঙ্গে ঢাকা থেকে হবিগঞ্জগামী একটি যাত্রীবাহী বাসযোগে বাড়ি ফেরার সময় সন্ধ্যায় বাসটি ঢাকা-সিলেট মহাসড়কের শিবপুরের সৃষ্টিগড় বাসস্ট্যান্ড এলাকায় বিকল হয়ে যায়। এ সময় ঘটনার মূলহোতা মোখলেছ (৩৬) ও তার সহযোগী দেলোয়ার হোসেন (৩০), শফিক (২৫), বাদল (৪২), বাবু (২৫) ও মো. আলমগীর (৪০) মা ও মেয়েকে অন্য একটি বাসে উঠিয়ে দেয়ার কথা বলে ফুঁসলিয়ে সৃষ্টিগড় এলাকার প্রাইম জুট মিলের মধ্যে পরিত্যক্ত কক্ষে নিয়ে পালাক্রমে ধর্ষণ করেন। এ সময় নির্যাতনের শিকার মা ও মেয়ের চিৎকার শুনে স্থানীয় লোকজন এগিয়ে আসলে ঘটনাস্থল থেকে মোখলেছ ও তার সহযোগীরা পালিয়ে যান।তিনি আরও জানান, এ ঘটনায় নির্যাতিতরা গত ১৬ মার্চ শিবপুর থানায় গণধর্ষণ মামলা (মামলা নং-১৭, তারিখ ১৬/০৩/২০১৯) করেন। পুলিশ অভিযান চালিয়ে দেলোয়ার হোসেন ও শফিককে গ্রেফতার করে। এ ঘটনার প্রেক্ষিতে র‌্যাব-১১ এর একটি বিশেষ দল উক্ত ঘটনার মূল হোতা মোখলেছ ও পলাতক অন্যান্য আসামিদের গ্রেফতার করার লক্ষ্যে বিভিন্ন স্থানে অভিযান চালায়। এ প্রেক্ষিতে সোমবার ভোরে নরসিংদীর মাধবদী পৌর এলাকায় অভিযান চালিয়ে মোখলেছকে গ্রেফতার করা হয়। তাকে নরসিংদীর শিবপুর থানায় সোপর্দ করা হবে।হোসেন চিশতী সিপলু/আরএআর/জেআইএম</body>
</article>
