<article>
  <headline>
কথা আছে বলে ডেকে নিয়ে মাদরাসা ছাত্রীকে ধর্ষণ
</headline>
  <url>https://www.jagonews24.com/country/news/455519</url>
  <published_at>
</published_at>
  <category>ধর্ষণ</category>
  <body>নারায়ণগঞ্জের সোনারগাঁ উপজেলায় বিয়ের প্রলোভন দেখিয়ে এক মাদরাসা ছাত্রীকে ধর্ষণের অভিযোগ উঠেছে। এ ঘটনায় শনিবার দুপুরে ওই ছাত্রী তার প্রেমিক শফিকুল ইসলামের বিরুদ্ধে মামলা দায়ের করেছে।শুক্রবার রাতে উপজেলার সাদিপুর ইউনিয়নের ভারগাঁও বাটপাড়া গ্রামের নুরু সরকারের লেবু বাগানে এ ঘটনা ঘটে। ঘটনার পর থেকে অভিযুক্ত শফিকুল ইসলাম পলাতক রয়েছে।মামলায় ওই ছাত্রী উল্লেখ করেছে, উপজেলার সাদিপুর ইউনিয়নের ভারগাঁও নেছারিয়া দাখিল মাদরাসায় ৭ম শ্রেণিতে পড়াশোনা করে সে। দীর্ঘদিন ধরে উপজেলার ভারগাঁও বাটপাড়া গ্রামের গিয়াস উদ্দিনের ছেলে শফিকুল ইসলাম মাদরাসায় যাওয়া-আসার পথে তাকে উত্ত্যক্ত করে প্রেমের প্রস্তাব দিত। একপর্যায়ে হুমকি ধামকি দেয়ায় ভয়ে প্রেমে রাজি হয় ওই ছাত্রী। পরে শফিকুলের সঙ্গে তার প্রেমের সম্পর্ক গড়ে ওঠে। শুক্রবার রাত পৌনে ৯টার দিকে শফিকুল ওই ছাত্রীর সঙ্গে কথা আছে বলে একই এলাকার নুরু সরকারের লেবু বাগানে নিয়ে যায়। এ সময় বিয়ের প্রলোভন দেখিয়ে তাকে মুখে ওড়না পেঁচিয়ে ধর্ষণ করে। তার চিৎকারে আশপাশের লোকজন এগিয়ে এলে শফিকুল পালিয়ে যায়। পরে ওই ছাত্রী তার বাবা-মাকে বিষয়টি জানালে শফিকুলের বাড়িতে গিয়ে বিচার দাবি করে তার পরিবার। এ সময় ওই ছাত্রীর পরিবারকে হত্যার হুমকি দেয় শফিকুলের পরিবার। ঘটনার পর শফিকুল এলাকা থেকে পালিয়ে গেছে।সোনারগাঁ থানা পুলিশের ভারপ্রাপ্ত কর্মকর্তা (ওসি) মোরশেদ আলম জানান, এ ঘটনায় মামলা গ্রহণ করা হয়েছে। ওই ছাত্রীকে স্বাস্থ্য পরীক্ষার জন্য হাসপাতালে পাঠানো হয়েছে। আসামিকে গ্রেফতারের চেষ্টা চলছে।শাহাদাত হোসেন/আরএআর/আরআইপি</body>
</article>
