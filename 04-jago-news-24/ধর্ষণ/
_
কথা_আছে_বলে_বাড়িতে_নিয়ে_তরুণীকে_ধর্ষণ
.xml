<article>
  <headline>
কথা আছে বলে বাড়িতে নিয়ে তরুণীকে ধর্ষণ
</headline>
  <url>https://www.jagonews24.com/country/news/346249</url>
  <published_at>
</published_at>
  <category>ধর্ষণ</category>
  <body>গাজীপুরের শ্রীপুর উপজেলার মুলাইদ এলাকায় পোশাক কারখানার এক নারী শ্রমিককে ধর্ষণের অভিযোগ পাওয়া গেছে। এ ঘটনায় রোববার রাতে এক যুবককে গ্রেফতার করেছে পুলিশ।সোমবার ওই তরুণীকে স্বাস্থ্য পরীক্ষার জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালে পাঠানো হয়েছে। গ্রেফতার মকবুল হোসেন (২৫) উপজেলার মুলাইদ গ্রামের কিছমত আলীর ছেলে। এর আগে রোববার রাতে মকবুল হোসেনকে আসামি করে নির্যাতিত তরুণীর বাবা শ্রীপুর থানায় মামলা করেন।নির্যাতিত তরুণীর বাবা জানান, তাদের গ্রামের বাড়ি নেত্রকোনার দূর্গাপুর থানার মেনফিকান্দা এলাকায়। তিনি সপরিবারে শ্রীপুরের মুলাইদ এলাকায় ভাড়ায় থাকেন। তার মেয়ে স্থানীয় বেলা টেক্সটাইল কারখানায় চাকরি করেন।কারখানার যাওয়া-আসার পথে তার মেয়েকে বিভিন্ন সময় কুপ্রস্তাব, অশ্লীল আচরণ ও উত্ত্যক্ত করতেন মকবুল হোসেন। গত ১০ সেপ্টেম্বর কারখানা ছুটির পর বাসায় ফেরার পথে তার মেয়ের সঙ্গে দরকারি কথা আছে বলে তাকে জোর করে অটোরিকশায় তুলে তার বাড়িতে নিয়ে যান। সেখানে বিয়ের প্রলোভন দেখিয়ে একাধিকবার ধর্ষণ করেন।ধর্ষণের পর বিষয়টি কাউকে জানালে কিংবা মামলা-মোকদ্দমা করলে তাকে খুন করবে বলে হুমকি দিয়ে চলে যান। বিষয়টি মেয়ে তার বাবাকে জানান। পরে বিয়ের প্রস্তাব দিলেও তাতে রাজি না হয়ে মকবুল হোসেন তাকে ও তার পরিবারের সদস্যদের খুন করার হুমকি দেন। বিষয়টি ধামাচাপা দিতে একটি মহল শালিস-বৈঠকের নামে কালক্ষেপণ করায় মামলা দিতে বিলম্ব হয়েছে বলেও জানান তরুণীর বাবা।এ ব্যাপারে শ্রীপুর থানা পুলিশের উপ-পরিদর্শক (এসআই) আবুল হাসান বলেন, ভিক্টিমের বাবা রোববার রাতে মকবুল হোসেনকে আসামি করে মামলা করেন। রাতেই ধর্ষককে তার বাড়ি থেকে গ্রেফতার করা হয়েছে। ওই তরুণীকে সোমবার স্বাস্থ্য পরীক্ষার জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালে পাঠানো হয়েছে।মো. আমিনুল ইসলাম/এএম/এমএস</body>
</article>
