<article>
  <headline>
শিশুকে ধর্ষণের চেষ্টা : ইউপি চেয়ারম্যান মীমাংসায় ব্যস্ত!
</headline>
  <url>https://www.jagonews24.com/country/news/342313</url>
  <published_at>
</published_at>
  <category>ধর্ষণ</category>
  <body>ঠাকুরগাঁওয়ে চতুর্থ শ্রেণির এক শিশুকে ধর্ষণের চেষ্টা করা হয়েছে বলে অভিযোগ পাওয়া গেছে। রোববার রাতে ওই নির্যাতিত শিশুকে ঠাকুরগাঁও আধুনিক সদর হাসপাতালে ভর্তি করা হয়েছে।পারিবারিক সূত্রে জানা গেছে, সদর উপজেলার মোহাম্মদপুর ইউনিয়নের হরিনারায়নপুর হাজীপাড়া এলাকায় ১১ বছরের শিশুকে ওই এলাকার মানিক দুপুরে বাবার দোকানে একা পেয়ে ধর্ষণের চেষ্টা করে। এ সময় শিশুটির চিৎকারে এলাকাবাসী এগিয়ে আসলে মানিক পালিয়ে যায়। পরে নির্যাতিত শিশুর বাবা-মা মোহাম্মদপুর ইউপি চেয়ারম্যান সোহাগকে অভিযোগ করলে ঘটনার সঙ্গে জড়িত মানিকের বিরুদ্ধে ব্যবস্থা গ্রহণের আশ্বাস দেন।ওই নির্যাতিত শিশুর বাবা অভিযোগ করে বলেন, সকাল থেকে চেয়ারম্যান শুধু মীমাংসার জন্য ব্যস্ত হয়ে পড়েছে। হাসপাতালে ভর্তি হতে বারণ করেন। শিশুটির শারীরিক অবস্থা দেখে রাতে হাসপাতালে ভর্তি করা হয়েছে। ধর্ষণের চেষ্টাকারী মানিকের বিরুদ্ধে আইনগত ব্যবস্থা গ্রহণের জন্য মামলার প্রস্তুতি চলছে বলেও জানান তিনি।এ ব্যাপারে ইউপি চেয়ারম্যান সোহাগ হোসেন বলেন, ঘটনাটি বিকেলে শুনেছি। বিষয়টি জানার পরে ব্যবস্থা গ্রহণের কথা বলে শহরে চলে আসি। ধর্ষণের চেষ্টার বিষয়টি মীমাংসার চেষ্টা করা হয়েছে এমন প্রশ্ন করলে চেয়ারম্যান এড়িয়ে যান।ঠাকুরগাঁও আধুনিক সদর হাসপাতাল জরুরি বিভাগের কর্তব্যরত চিকিৎসক ডা. সাথী আক্তার জানান, শিশুটিকে ধর্ষণের চেষ্টা করা হয়েছে প্রাথমিকভাবে ধারণা করা হচ্ছে। ডাক্তারি পরীক্ষার পর ধর্ষণের বিষয়টি নিশ্চিত হওয়া যাবে।সদর থানা পুলিশের ভারপ্রাপ্ত কর্মকর্তা (ওসি) মশিউর রহমান জানান, ধর্ষণের চেষ্টার বিষয়টি অবগত হয়েছি। অভিযোগ পেলেই অভিযুক্ত ব্যক্তিকে গ্রেফতার করা হবে।মো. রবিউল এহসান রিপন/জেএইচ </body>
</article>
