<article>
  <headline>
দেখতে হবে গলদ কোথায় : প্রধান বিচারপতি
</headline>
  <url>https://www.jagonews24.com/law-courts/news/426862</url>
  <published_at>
</published_at>
  <category>ধর্ষণ</category>
  <body>প্রধান বিচারপতি সৈয়দ মাহমুদ হোসেন বলেছেন, নারী ও শিশু নির্যাতন আইনের মামলায় বেশির ভাগ আসামি খালাস পাওয়ার অভিযোগ করার আগে দেখতে হবে গলদ কোথায়। ধর্ষণের মামলায় সবার আগে মেডিকেল রিপোর্ট নিতে হবে। আর সঠিকভাবে মামলা পরিচালনা করলে আসামি খালাস পাওয়ার কোনো সুযোগ নাই। ধর্ষণ মামলায় ভিকটিমের বক্তব্যের সঙ্গে সঙ্গে মেডিকেল তথ্য প্রমাণও গুরুত্বপূর্ণ বলেও মন্তব্য করেন তিনি।শনিবার জাতীয় আইনগত সহায়তা প্রদান সংস্থা সুপ্রিম কোর্ট লিগ্যাল এইড কমিটি আয়োজিত ‘উচ্চ আদালতে সরকারি আইনি সেবা...বিচার প্রার্থীগণের প্রত্যাশা ও জেল আপিল মামলা পরিচালনায় আইনজীবীসহ সংশ্লিষ্টদের ভূমিকা ও করণীয়’ শীর্ষক মতবিনিময় সভায় প্রধান অতিথির বক্তব্যে একথা বলেন তিনি।প্রধান বিচারপতি বলেন, ধর্ষণ মামলা অনেক বড় মামলা। এ মামলা পরিচালনা ও প্রমাণের দায়িত্ব রাষ্ট্রের। রাষ্ট্রপক্ষের উচিত সমস্ত সাক্ষ্য-প্রমাণ, তথ্য-উপাত্ত সংগ্রহ করে আদালতে হাজির করা। এ মামলায় ভিকটিম শুধু একজন সাক্ষী মাত্র। ভিকটিমের বক্তব্য নির্ভরযোগ্য হলে কলাবরেট (সহযোগী) লাগে না।তিনি আরো বলেন, ‘ঘটনার সঙ্গে সঙ্গে মেডিকেল এভিডেন্স পাওয়া গেলে বিচার করা অনেকটা সহজ হয়ে যায়। কিন্তু আমাদের দেশে মেডিকেল এভিডেন্স তিন দিন, পাঁচদিন এবং কখনো ১৫ দিন পরও আসে। দেখা যায় তখন সেখানে কোনো আলামত থাকছে না। সঠিক তথ্য পাওয়া যাচ্ছে না। এসব মামলায় কোর্টকে দোষারোপ করার আগে দেখতে হবে গলদটা কোথায়। ধর্ষণ মামলায় মেডিকেল এভিডেন্স যদি সঠিক এবং পরীক্ষিত হয়, তাহলে আসামির সাজা না হওয়ার কোনো সুযোগ নাই।’নারী ও শিশু নির্যাতন মামলায় সাজার হার মাত্র তিন শতাংশ কি কারণে হচ্ছে তা খুঁজে বের করতে হবে উল্লেখ করে তিনি বলেন, এর কারণ খুঁজতে প্রয়োজনে নারী ও শিশু নির্যাতন ট্রাইব্যুনালের বিচারকদের নিয়ে কর্মশালা করা যেতে পারে। কর্মশালার করে এর বিভিন্ন তথ্য-উপাত্ত সংগ্রহ করতে হবে। কারণ কোর্ট বিচার করবে সাক্ষ্য প্রমাণের ভিত্তিতে। যথেষ্ট সাক্ষ্য প্রমাণ না থাকলে সাজা দেয়া অসম্ভব। সুতরাং কি জন্য সাজা কম হচ্ছে সেটা আমাদের খুঁজে বের করতে হবে। হতাশ হলে চলবে না।জেল আপিল মামলা নিষ্পত্তির ক্ষেত্রে পৃথক একাধিক বেঞ্চ গঠন করা যায় কি-না বিষয়টি গুরত্ব সহকারে বিবেচনা করা হবে বলেও জানান প্রধান বিচারপতি। এছাড়া উচ্চ আদালতে আইনি সেবা উন্নয়নে সুপ্রিম কোর্টের প্রশাসনিক সহযোগিতা অব্যাহত রাখার আশ্বাস দেন তিনি।দরিদ্রবান্ধব ও জনকল্যাণকর বিচার ব্যবস্থার অন্যতম শক্তি লিগ্যাল এইড। আইনের দৃষ্টিতে সমতার আইনগত সহায়তা ছাড়া সম্ভব নয়। সরকারি ব্যবস্থাপনায় আইনগত সহায়তা পাওয়া অস্বচ্ছল মানুষের অধিকার। যা রাষ্ট্রের এক অপরিহার্য দায়িত্ব বলেও মনে করেন তিনি।অনুষ্ঠানে উপস্থিত জেলা জজদের উদ্দেশ্যে প্রধান বিচারপতি বলেন, জেলখানার অভ্যন্তরে থাকা কারাবন্দিদের খোঁজ-খবর নিন। তাদের সুযোগ-সুবিধা সম্পর্কে অবহিত হোন। অনিয়ম থাকলে কর্তৃপক্ষের নজরে আনুন। বিনা বিচারে আটক থাকলে তাদের আইনি সহায়তার উদ্যোগ নিন। বিনা বিচারে দীর্ঘ দিন আটক আছেন অথবা প্রতিনিধিত্ব বিহীন অবস্থায় কিংবা আইনজীবী না থাকার কারণে মামলা শুনানি করতে পারছে না এমন দরিদ্র কারাবন্দিদের আইনি সহায়তার জন্য উদ্যোগ নিন।এ সময় প্রধান বিচারপতি কারাগারের সঙ্গে জেলা লিগ্যাল এইড অফিসের নিবিড় যোগাযোগ স্থাপনের জন্য গুরুত্বরোপ করেন।প্রধান বিচারপতি বলেন, আইনজীবীরা বিভিন্নভাবে আইন সহায়তা কার্যক্রমে অবদান রাখতে পারেন। আইনজীবী সমিতি সদস্যদেরকে আইন সহায়তার বিষয়ে উৎসাহিত করতে পারে। এছাড়া আইনজীবীরা স্বেচ্চাপ্রণোদিত হয়ে ব্যক্তিগত উদ্যোগে বিনামূল্যে অথবা নামমাত্র মূল্যে দরিদ্র জনগোষ্ঠীকে আইনি সেবা দিতে পারে।সুপ্রিম কোর্ট লিগ্যাল এইড কমিটির চেয়ারম্যান বিচারপতি এম ইনায়েতুর রহিমের সভাপতিত্বে সভায় আরও বক্তব্য রাখেন, আপিল বিভাগের বিচারপতি মোহাম্মদ ইমান আলী, ভারপ্রাপ্ত রেজিস্ট্রার জেনারেল গোলাম রব্বানী, ভারপ্রাপ্ত কারা মহাপরিদর্শক কর্নেল ইকবাল হাসান, সুপ্রিম কোর্ট আইনজীবী সমিতির সম্পাদক ব্যারিস্টার এএম মাহবুব উদ্দিন খোকন, জাতীয় আইনগত সহায়তা প্রদান সংস্থার পরিচালক জাফরুল হাসান ও মানুষের জন্য ফাউন্ডেশনের নির্বাহী পরিচালক শাহিন আনাম প্রমুখ।এফএইচ/এসএইচএস/আরআইপি/জেআইএম</body>
</article>
