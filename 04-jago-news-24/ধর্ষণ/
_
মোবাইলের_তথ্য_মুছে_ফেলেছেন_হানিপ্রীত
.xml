<article>
  <headline>
মোবাইলের তথ্য মুছে ফেলেছেন হানিপ্রীত
</headline>
  <url>https://www.jagonews24.com/international/news/356608</url>
  <published_at>
</published_at>
  <category>ধর্ষণ</category>
  <body>দু’জন শিষ্যকে ধর্ষণের দায়ে ২০ বছরের কারাদণ্ডে কারাগারে রয়েছেন ভারতের বিতর্কিত ধর্মগুরু গুরপ্রীত রাম রহিম সিং। গ্রেফতার হয়েছেন তার পালিত কন্যা হানিপ্রীত ইনসানও। গ্রেফতার হওয়ার আগেই মোবাইল থেকে বহু গুরুত্বপূর্ণ তথ্য মুছে ফেলেছেন হানিপ্রীত।মুছে ফেলা সেই তথ্যের সন্ধান পেতে প্রযুক্তি বিশেষজ্ঞদের সাহায্য নিচ্ছেন তদন্তকারীরা। মুছে ফেলা তথ্যগুলো পুনরুদ্ধার করা সম্ভব হলে বহু রহস্যের জট খুলে যাবে বলে ধারণা করছেন বিশেষজ্ঞরা।গত শুক্রবার হানিপ্রীতের ব্যবহৃত আইফোনটি হাতে আসে তদন্তকারীদের। তবে সেই ফোনটি ক্ষতিগ্রস্ত বলে দাবি করেছে পঞ্চকুলা পুলিশ।তদন্তকারীদের বরাত দিয়ে পুলিশ বলছে, ওই মোবাইলের মেমরি কার্ড, আইক্লাউড অর্থাৎ আই ফোনের তথ্য রাখার বিশেষ জায়গা থেকে বহু তথ্য মুছে ফেলা হয়েছে। কেবল হানিপ্রীতের আঙুলের ছাপেই মোবাইলটির লক খুলে যায় বলেও জানিয়েছে পুলিশ।ডেরার চেয়ার পারসন বিপাসনা ইনসানের সঙ্গে মুখোমুখি জেরার সময় হানিপ্রীতকে মোবাইলটি আনলক করতে বলেন তদন্তকারীরা। পুলিশের অনুমান, তার মোবাইল থেকে পঞ্চকুলায় সহিংসতার আগের বিভিন্ন ঘটনা এবং পরের কল রেকর্ড এবং পুরনো তথ্য পাওয়া সম্ভব। যা তদন্তের স্বার্থে বিশেষ গুরুত্বপূর্ণ।বিপাসনাকে পঞ্চকুলা থানায় নয় ঘণ্টা জিজ্ঞাসাবাদ করা হয়েছে বলে জানিয়েছে পুলিশ। তবে জিজ্ঞাসাবাদে তিনি সেরকম কিছুই জানাননি বলে দাবি তদন্তকারীদের।অনেক প্রশ্ন এড়িয়ে গেছেন শরীর খারাপের অজুহাতে। পরে বিপাসনা ও হানিপ্রীতকে মুখোমুখি বসিয়ে জেরা করার সিদ্ধান্ত নেয় তদন্তকারীরা। তাতে অবশ্য কিছু তথ্য বেরিয়ে এসেছে বলে পুলিশ জানিয়েছে।পুলিশের দাবি, তখন কিছু অভিযোগ বিপাসনা স্বীকার করেছেন। তবে বেশিরভাগ প্রশ্ন এড়িয়ে গেছেন অথবা সঠিক জবাব দেননি।কেএ/এমএস</body>
</article>
