<article>
  <headline>
আকবরের বিরুদ্ধে এবার ধর্ষণের অভিযোগ
</headline>
  <url>https://www.jagonews24.com/international/news/460846</url>
  <published_at>
</published_at>
  <category>ধর্ষণ</category>
  <body>সাবেক কেন্দ্রীয় মন্ত্রী এম জে আকবরের বিরুদ্ধে এবার ধর্ষণের অভিযোগ উঠেছে। এর আগে তার বিরুদ্ধে একাধিক যৌন হেনস্থার অভিযোগ ওঠায় কেন্দ্রীয় মন্ত্রীর পদ থেকে তাকে সরে যেতে হয়। এবার তার বিরুদ্ধে যিনি ধর্ষণের অভিযোগ তুলেছেন তিনি যুক্তরাষ্ট্রের ন্যাশনাল পাবলিক রেডিওর (এনপিআর) চীফ বিজনেস এডিটর পল্লবী গগৈ।দু’দশক আগে আকবরের সঙ্গে এশিয়ান এজে কাজ করেছিলেন পল্লবী গগৈ। তবে এম জে আকবরের আইনজীবী এই অভিযোগ অস্বীকার করেছেন।ওয়াশিংটন পোস্টে লেখা এক কলামে পল্লবী জানিয়েছেন, দু’দশক আগে এম জে আকবর যখন এশিয়ান এজের সম্পাদক ছিলেন তখন তার হাতে ধর্ষণের শিকার হন তিনি। পল্লবী বলেন, তখন আমার বয়স মাত্র ২৩ বছর। ওই সংবাদপত্রে নতুন যোগ দিয়েছি। পল্লবী জানান, জয়পুরের একটি হোটেলে আকবর তাকে ধর্ষণ করেন।পল্লবী বলেন, আকবরের আচরণ, ব্যবহার, কর্মচারীদের সঙ্গে তার কথা, এমনকি অপমানকেও শিক্ষণীয় হিসেবেই গ্রহণ করেছিলাম। আমি ভালো কিছু শিখতে চেয়েছিলাম। কিন্তু সেগুলো থেকে আসলে শিক্ষা গ্রহণের কিছুই ছিল না।পল্লবীকে একটি পাতার সম্পাদক হিসেবে নিযুক্ত করা হয়। তিনি বলেন, আকবরকে আমার সম্পাদিত পাতাটি দেখাতে গিয়েছিলাম। তিনি সবটা দেখে আমার খুব প্রশংসা করেন। তারপরই আচমকা আমাকে চুমু খেতে এগিয়ে আসেন। আমি হতবাক হয়ে গিয়েছিলাম। চুপচাপ দাঁড়িয়েছিলাম কয়েক মুহূর্ত।তারপরই লজ্জা, ঘৃণা, একরাশ ভীতি নিয়ে অফিস থেকে বেরিয়ে আসি। আমি ধ্বংস হয়ে গিয়েছিলাম ভেতরে ভেতরে। পরবর্তী ঘটনাটি ঘটেছিল কয়েকদিন পরেই। একটি নতুন ম্যাগাজিনের উদ্বোধনের সময়। সেদিনও মুম্বাইয়ের তাজ হোটেলে তিনি আমাকে ডাকেন নিজের বিলাসবহুল ঘরে পাতার লে-আউট দেখার জন্য। ওইদিনও আমাকে চুমু খেতে আসেন তিনি। আমি বাধা দেই। ঠেলে সরিয়ে দেই তাকে। তিনি আমার মুখে আঁচড়ে দেন। আমি দৌড়ে পালিয়ে আসি আর অঝোরে কাঁদতে থাকি।টিটিএন/পিআর</body>
</article>
