<article>
  <headline>
প্রেমিকের ধর্ষণে স্কুলছাত্রী হাসপাতালে
</headline>
  <url>https://www.jagonews24.com/country/news/458903</url>
  <published_at>
</published_at>
  <category>ধর্ষণ</category>
  <body>ঠাকুরগাঁওয়ের বালিয়াডাঙ্গীতে প্রেমের ফাঁদে ফেলে এক স্কুলছাত্রীকে ধর্ষণের অভিযোগ উঠেছে। এ ঘটনায় ওই স্কুলছাত্রীর প্রেমিক মনোরাম পালকে (২৪) আটক করেছে পুলিশ। মঙ্গলবার বেলা ১১টার দিকে এ ঘটনা ঘটে।আটক মনোরাম পাল বালিয়াডাঙ্গী উপজেলার বড়বাড়ী ইউনিয়নের হরিপুর গ্রামের সুশেন পালের ছেলে। ধর্ষণের শিকার মেয়েটি স্থানীয় একটি স্কুলের নবম শ্রেণির ছাত্রী।পুলিশ জানায়, মঙ্গলবার বেলা সাড়ে ১১টার দিকে থানার পার্শ্ববর্তী টিঅ্যান্ডটি অফিসের ভেতর থেকে ওই স্কুলছাত্রীকে গুরুতর আহত অবস্থায় উদ্ধার করা হয়। এরপর তাকে পুলিশ হেফাজতে বালিয়াডাঙ্গী উপজেলা স্বাস্থ্য কমপ্লেক্সে পাঠানো হয়।বালিয়াডাঙ্গী উপজেলা স্বাস্থ্য কমপ্লেক্সের আবাসিক মেডিকেল অফিসার ডা. আবুল কাসেম জানান, প্রাথমিক চিকিৎসা দিয়ে ওই স্কুলছাত্রীকে উন্নত চিকিৎসার জন্য ঠাকুরগাঁও আধুনিক সদর হাসপাতালে পাঠানো হয়েছে। ধর্ষণের ফলে অতিরিক্ত রক্তক্ষরণ হয়েছে বলে জানান তিনি।ওই স্কুলছাত্রীর বাবা বলেন, আমার মেয়ে প্রতিদিনের মতো সকালে প্রাইভেট পড়তে যায়। সকাল সাড়ে ৯টার সময় একটি অপরিচিত নম্বর থেকে আমাকে ফোন দিয়ে একজন বলেন, আপনার মেয়েকে মোটরসাইকেলে একটা ছেলের সঙ্গে যেতে দেখলাম। এ কথা শুনে আমি বাসা থেকে বের হয়ে খোঁজাখুঁজির পর বালিয়াডাঙ্গী থানা থেকে খবর পাই আমার মেয়ে হাসপাতালে।বালিয়াডাঙ্গী টিঅ্যান্ডটি অফিসের দায়িত্বে থাকা বাচান আলী জানান, সকালে একটি ছেলে ও একটি মেয়ে কাউকে কিছু না বলে অফিসের ভেতরে চলে আসে। আমি তাদের বাইরে যেতে বললে তারা সমস্যায় পড়েছে বলে জানায়। এর মধ্যে পুলিশ এসে মেয়েটিকে নিয়ে যায় এবং ছেলেটি পালিয়ে যায়।বালিয়াডাঙ্গী থানা পুলিশের ভারপ্রাপ্ত কর্মকর্তা (ওসি) এবিএম সাজেদুল ইসলাম জানান, পুলিশ ঘটনার সঙ্গে জড়িত ওই স্কুলছাত্রীর প্রেমিককে আটক করেছে। দুজনের মধ্যে দীর্ঘদিনের প্রেমের সম্পর্ক ছিল বলে প্রাথমিক জিজ্ঞাসাবাদে স্বীকার করেছে প্রেমিক। এ বিষয়ে মামলা প্রক্রিয়াধীন রয়েছে।রবিউল এহসান রিপন/আরএআর/পিআর</body>
</article>
