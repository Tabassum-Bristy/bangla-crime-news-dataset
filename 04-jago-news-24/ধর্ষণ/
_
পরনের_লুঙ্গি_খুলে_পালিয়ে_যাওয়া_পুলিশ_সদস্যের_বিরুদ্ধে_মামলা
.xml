<article>
  <headline>
পরনের লুঙ্গি খুলে পালিয়ে যাওয়া পুলিশ সদস্যের বিরুদ্ধে মামলা
</headline>
  <url>https://www.jagonews24.com/country/news/439853</url>
  <published_at>
</published_at>
  <category>ধর্ষণ</category>
  <body>কুমিল্লায় জহিরুল ইসলাম নামে এক পুলিশ সদস্যের বিরুদ্ধে তরুণীকে ধর্ষণের অভিযোগে থানায় মামলা দায়ের করা হয়েছে। জেলার মুরাদনগর উপজেলার ছালিয়াকান্দি ইউনিয়নের আমপাল গ্রামে এ ঘটনা ঘটেছে। গতকাল শনিবার রাতে এ বিষয়ে ভিকটিম নিজেই বাদী হয়ে থানায় মামলা দায়ের করেন।রোববার দুপুরে কুমেক হাসপাতালে তার ডাক্তারি পরীক্ষা সম্পন্ন হয়েছে। অভিযুক্ত পুলিশ সদস্য জহিরুল ইসলাম (৩৫) একই গ্রামের বাহার মিয়ার ছেলে। তিনি বর্তমানে ব্রাহ্মণবাড়িয়ার নবীনগর থানায় কর্মরত বলে পুলিশ জানিয়েছে। পুলিশ, মামলার বিবরণ ও স্থানীয় সূত্রে জানা যায়, মুরাদনগর উপজেলার আমপাল গ্রামের বাহার মিয়ার ছেলে পুলিশ সদস্য জহিরুল ইসলামের সঙ্গে পার্শ্ববর্তী বাড়ির রফিক মিয়ার মেয়ের (১৭) প্রেমের সম্পর্ক গড়ে উঠে। উভয়ের মাঝে গত ২ বছর যাবৎ প্রেমের সম্পর্কের বিষয়টি একাধিকবার পাশাপাশি অনৈতিক দৈহিক সম্পর্কেও গড়িয়ে যায়।ভিকটিম জানান, বিয়ের জন্য চাপ দিলে পুলিশ সদস্য জহির ছলচাতুরি শুরু করে এবং তাকে পুলিশ দিয়ে মিথ্যা মামলার ভয় দেখায়। এদিকে গত ১৩ জুলাই শুক্রবার জহির বাড়িতে এসে রাত অনুমানিক ২টার দিকে ওই তরুণীকে বিয়ের প্রলোভনে পার্শ্ববর্তী নার্গিস বেগমের ঘরে নিয়ে গিয়ে ধর্ষণ করে। এ সময় সে চিৎকার করলে আশপাশের লোকজন জহিরকে চার দিক থেকে ঘেরাও করে। পরে ঘটনাস্থলে তার পরনের লুঙ্গি ফেলে সে পালিয়ে যায়।গত দুদিন ধরে এ নিয়ে এলাকায় বেশ তোলপাড় সৃষ্টি হয়। খবর পেয়ে শনিবার বিকেলে পুলিশ এলাকায় গিয়ে ঘটনার সত্যতা পেয়ে ঘটনাস্থল থেকে আলামত হিসেবে অভিযুক্ত জহিরের লুঙ্গি উদ্ধার ও ভিকটিমের পরনের সালোয়ার কামিজ জব্দ করে।মামলার তদন্তকারী কর্মকর্তা মুরাদনগর থানা পুলিশের এসআই সোহেল জানান, প্রাথমিকভাবে ঘটনার সত্যতা পেয়ে থানায় মামলা দায়ের করা হয়েছে।মুরাদনগর থানা পুলিশের ওসি একেএম মনজুর আলম জানান, দুপুরে কুমেক হাসপাতালে ভিকটিমের ডাক্তারি পরীক্ষা সম্পন্ন হয়েছে। তিনি আরও জানান, অভিযোগের সুষ্ঠু তদন্তের স্বার্থে নবীনগর থানায় কর্মরত পুলিশ কং/১০০৫ জহিরুল ইসলামকে গ্রেফতার পূর্বক বিজ্ঞ আদালতে সোর্পদ করার জন্য ব্রাহ্মণবাড়িয়ার পুলিশ সুপার মহোদয়কে প্রয়োজনীয় ব্যবস্থা গ্রহণের অনুরোধ জানিয়ে বার্তা পাঠানো হয়েছে।কামাল উদ্দিন/এমএএস/আরআইপি</body>
</article>
