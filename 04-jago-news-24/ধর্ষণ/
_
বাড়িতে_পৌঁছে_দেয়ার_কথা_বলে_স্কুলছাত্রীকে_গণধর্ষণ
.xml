<article>
  <headline>
বাড়িতে পৌঁছে দেয়ার কথা বলে স্কুলছাত্রীকে গণধর্ষণ
</headline>
  <url>https://www.jagonews24.com/country/news/478941</url>
  <published_at>
</published_at>
  <category>ধর্ষণ</category>
  <body>নোয়াখালীর সুবর্ণচর উপজেলার পূর্বচরবাটা ইউনিয়নে ষষ্ঠ শ্রেণির এক ছাত্রীকে (১৩) গণধর্ষণের অভিযোগ উঠেছে। এ ঘটনায় এক অটোরিকশা চালক ও তার সহকারীকে গ্রেফতার করেছে পুলিশ। শনিবার দুপুরে ওই ছাত্রীকে উদ্ধার করে ডাক্তারি পরীক্ষার জন্য নোয়াখালী জেনারেল হাসপাতালে ভর্তি করা হয়েছে।গ্রেফতাররা হলেন- সুবর্ণচর উপজেলার পূর্বচরবাটা ইউনিয়নের দক্ষিণ চরমজিদ গ্রামের মৃত তৈয়বের ছেলে ইস্রাফিল আজাদ স্বপন (২৩) ও একই এলাকার চাঁন মিয়ার ছেলে নিজাম উদ্দিন (২২)।ওই ছাত্রীর বরাত দিয়ে চরজব্বার থানা পুলিশের পরিদর্শক (তদন্ত) ইব্রাহিম খলিল জানান, গত বৃহস্পতিবার দুপুরে স্থানীয় ভূমিহীন বাজার জুনিয়র উচ্চ বিদ্যালয়ের ছাত্রী (১৩) তার মাকে হাতিয়া যাওয়ার জন্য এগিয়ে দিতে বুড়ার দোকান এলাকায় যায়। মাকে পৌঁছে দিয়ে বাড়ি ফেরার পথে ব্যাটারিচালিত অটোরিকশা চালক স্বপন ওই ছাত্রীকে ভাড়া ছাড়া বাড়িতে পৌঁছে দেয়ার কথা বলে তার অটোরিকশায় তুলে। দিনের বাকি সময় স্বপন তাকে বিভিন্ন জায়গায় ঘুরিয়ে রাত ৯টার দিকে চরমজিদ গ্রামের শাহজাহানের বাড়ির পাশে একটি নির্জন স্থানে নিয়ে যায়। সেখানে আগে থেকেই অপেক্ষা করে স্বপনের সহযোগী নিজাম। তারা দুইজন রাতে ওই ছাত্রীকে ধর্ষণ করে। পরে সকালে বাড়ি ফিরে বিষয়টি পরিবারের লোকজনকে জানায় ওই ছাত্রী।তিনি আরও বলেন, এ ঘটনায় শুক্রবার দুপুরে ওই ছাত্রীর বড় ভাই বাদী হয়ে স্বপন ও নিজামকে আসামি করে একটি মামলা দায়ের করেন। অভিযোগের ভিত্তিতে রাতে অভিযান চালিয়ে স্বপন ও নিজামকে গ্রেফতার করা হয়েছে। শনিবার দুপুরে ওই ছাত্রীকে নোয়াখালী জেনারেল হাসপাতালে পাঠানো হয়েছে। আদালতে ২২ ধারায় তার জবানবন্দি রের্কড করা হয়েছে।নোয়াখালী জেনারেল হাসপাতালের আবাসিক মেডিকেল অফিসার (আরএমও) সৈয়দ মহিউদ্দিন আব্দুল আজিম জানান, ওই ছাত্রীর শারীরিক পরীক্ষা সম্পন্ন হয়েছে। রিপোর্ট আসলে বিস্তারিত বলা যাবে।মিজানুর রহমান/আরএআর/জেআইএম</body>
</article>
