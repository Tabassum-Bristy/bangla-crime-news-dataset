<article>
  <headline>
অমিতাভ বচ্চনের বাংলো দেখানোর নাম করে বিদেশিনীকে ধর্ষণ
</headline>
  <url>https://www.jagonews24.com/international/news/436941</url>
  <published_at>
</published_at>
  <category>ধর্ষণ</category>
  <body>বলিউড শাহেনশাহ অমিতাভ বচ্চনের বাংলো দেখানোর নাম করে এক যুবতীকে ধর্ষণের অভিযোগ উঠেছে ট্যুর গাইডের বিরুদ্ধে। গত ১৪ জুন মুম্বাইয়ের কোলাবায় এ ঘটনা ঘটে। নির্যাতিতা তরুণী ইটালির নাগরিক। তিনি পেশায় ব্যাংক কর্মী। ঘটনার দিন রাতেই কোলাবা থানায় ধর্ষণের অভিযোগ দায়ের করেন ওই নারী।ভারতীয় এক গণমাধ্যমের প্রদিবেদনে বলা হয়, ভ্রমণের উদ্দেশ্যে গত ডিসেম্বরে ভারতে আসেন ওই বিদেশিনী। ১৪ জুন তিনি মুম্বাই ঘুরে দেখার সিদ্ধান্ত নেন। পরিকল্পনা অনুযায়ী হোটেলের কাছাকাছি জুহু এলাকা থেকেই একটি ট্যুর বাসে ওঠেন তিনি। ওই বাসেই ছিল অভিযুক্ত যুবক। সে বিদেশিনীর কাছে এসে নিজেকে ট্যুর গাইড হিসেবে পরিচয় দেয়। সন্ধ্যা সাতটা নাগাদ সারা দিনের দর্শনসূচি সম্পূর্ণ করে জুহুতে ফিরে আসে বাস। বিদেশিনী বাস থেকে নামার পরই তাকে অমিতাভ বচ্চনের বাংলো দেখানোর অফার দেয় ওই যুবক। একইসঙ্গে প্রতিশ্রুতি দেয় তাকে হোটেল পর্যন্ত পৌঁছে দেবে সে। তরুণী যুবকের কথায় সম্মতি দিতেই একটি ক্যাব ডাকে সে। চালককে কোলাবা যাওয়ার নির্দেশ দেয়া হয়।গণমাধ্যমটি আরও জানায়, পথিমধ্যে গাড়ি থামিয়ে মদ কেনে ওই যুবক। এরপর থেকেই ট্যুর গাইডের ভাবভঙ্গি বদলে যেতে থাকে। প্রথমেই সে প্রায় জোর করে তরুণীকে মদ্যপানে বাধ্য করে। তারপর আপত্তিকরভাবে তার গায়ে হাত দিতে থাকে। একপর্যায়ে তাকে ধর্ষণ করে অভিযুক্ত। কিছুটা যাওয়ার পর গাড়ি থেকে নির্যাতিতাকে নামিয়ে দিয়ে পালিয়ে যায় অভিযুক্ত।নির্যাতিতা তরুণী পরে বিষয়টি ফোন করে দূতাবাসকে জানান। দূতাবাস থেকে তাকে থানায় অভিযোগ জানাতে বলা হয়। পরে নিকটবর্তী কোলাবা থানায় ধর্ষণের অভিযোগ দায়ের করেন বিদেশিনী। অভিযোগ পেয়েই অভিযুক্তের খোঁজে তল্লাশি শুরু করেছে পুলিশ।এসআর/পিআর</body>
</article>
