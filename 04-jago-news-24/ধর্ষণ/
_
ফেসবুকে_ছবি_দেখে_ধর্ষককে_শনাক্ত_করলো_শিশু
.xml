<article>
  <headline>
ফেসবুকে ছবি দেখে ধর্ষককে শনাক্ত করলো শিশু
</headline>
  <url>https://www.jagonews24.com/country/news/428074</url>
  <published_at>
</published_at>
  <category>ধর্ষণ</category>
  <body>ধর্ষণের এক সপ্তাহ পর ফেসবুকে ছবি দেখে ধর্ষককে শনাক্ত করলো নির্যাতিতা স্কুলছাত্রী। তৃতীয় শ্রেণির ওই ছাত্রীকে ধর্ষণের ঘটনায় অভিযুক্ত মানিকগঞ্জের ঘিওর উপজেলার বড়টিয়া ইউনিয়নের তমাল ভূইয়াকে (২৩) গ্রেফতার করেছে পুলিশ। নির্যাতনের শিকার শিশুটির বাবা জানান, তার মেয়ে স্থানীয় একটি প্রাইমারি স্কুলের তৃতীয় শ্রেণির ছাত্রী। ঘটনার দিন ১২ মে সে স্কুলে যায়। দুপুরে টিফিনের সময় স্কুলের পাশের একটি বাগানে লিচু কুড়াতে গেলে একই এলাকার নাসির ভূইয়ার বখাটে ছেলে মো. তমাল ভূইয়া গামছা দিয়ে মুখ বেঁধে পাশের ভুট্টাখেতে নিয়ে তাকে ধর্ষণ করে।জানা যায়, শিশুটি স্কুলের শিক্ষক ও পরিবারের সদস্যদের এ ঘটনা জানালেও, তমালের নাম বলতে পারেনি। পরিবারের সদস্যরা বিষয়টি নিয়ে অনুসন্ধান অব্যাহত রাখেন। পরে বৃহস্পতিবার ফেসবুকের ছবি দেখে তমালকে শনাক্ত করে নির্যাতিতা শিশুটি। বিষয়টি পুলিশকে জানালে রাতেই বখাটে তমালকে গ্রেফতার করা হয়।স্থানীয়রা জানান, গ্রেফতার তমাল এলাকায় বখাটে ও মাদকসেবী হিসেবে চিহ্নিত। তার বিরুদ্ধে অনেক মেয়েকে উত্ত্যাক্ত করার অভিযোগ রয়েছে। স্থানীয়ভাবে তাকে একাধিকবার শাসনও করেছেন সমাজপতিরা।তমাল ভূইয়াকে গ্রেফতারের বিষয়টি নিশ্চিত করেছেন ঘিওর থানার ভারপ্রাপ্ত কর্মকর্তা রবিউল ইসলাম।খোরশেদ/এফএ/এমএস</body>
</article>
