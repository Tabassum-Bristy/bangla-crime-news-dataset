<article>
  <headline>
শিশু গৃহপরিচারিকাকে ধর্ষণ, রাজমিস্ত্রি গ্রেফতার
</headline>
  <url>https://www.jagonews24.com/country/news/477392</url>
  <published_at>
</published_at>
  <category>ধর্ষণ</category>
  <body>নারায়ণগঞ্জের বন্দর উপজেলায় এক শিশু গৃহপরিচারিকাকে (১১) ধর্ষণের অভিযোগ উঠেছে। এ ঘটনায় অভিযুক্ত রাজমিস্ত্রি আব্দুর রহিম ওরফে বিশুকে (৪৫) গ্রেফতার করেছে পুলিশ। শুক্রবার রাতে উপজেলার কলাগাছিয়ার সেলসারদী এলাকার সৈয়দ হাবিবুর রহমানের বাড়ি থেকে তাকে গ্রেফতার করা হয়।  পুলিশ জানায়, গত ১০ দিন ধরে বন্দর থানার কলাগাছিয়া ইউনিয়নের মুখফুলদি এলাকার ওই শিশুটি সেলসারদী এলাকার পীর সৈয়দ হাবিবুর রহমানের বাড়িতে গৃহপরিচারিকা হিসেবে কাজ করে। আর চাঁপাইনবাবগঞ্জ জেলা ও থানার নাওসংবারস্থ জান্নাতপাড়া এলাকার মৃত আব্দুস সাত্তার মিয়ার ছেলে আব্দুর রহিম ওরফে বিশু মিয়াও সৈয়দ হাবিবুর রহমান মিয়ার বাড়িতে রাজমিস্ত্রির কাজ করে আসছে। বিশু মিয়া রাজমিস্ত্রির কাজ করার সুবাধে প্রায় সময় গৃহপরিচারিকা শিশুটিকে নানাভাবে কুপ্রস্তাব দিয়ে আসছিল। গত বুধবার রাত ১০টার দিকে বিস্কুট খাওয়ানোর প্রলোভন দেখিয়ে তাকে বাড়িওয়ালার টিনের ঘরে নিয়ে ধর্ষণ করে। পরে মেয়েটি তার মাকে বিষয়টি জানালে তিনি মামলা দায়ের করেন। পুলিশ শুক্রবার রাতেই বিশুকে গ্রেফতার করে। বন্দর থানা পুলিশের উপ-পরিদর্শক (এসআই) হামিদুল জানান, অভিযুক্ত বিশুকে গ্রেফতার করা হয়েছে। ধর্ষণের শিকার ওই শিশুকে ডাক্তারি পরীক্ষার জন্য শনিবার দুপুরে নারায়ণগঞ্জ জেনারেল হাসপাতালে পাঠানো হয়েছে।শাহাদাত/আরএআর/এমএস</body>
</article>
