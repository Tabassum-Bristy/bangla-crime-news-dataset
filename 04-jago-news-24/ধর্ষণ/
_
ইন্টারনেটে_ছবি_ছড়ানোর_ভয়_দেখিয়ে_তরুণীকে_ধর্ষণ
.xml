<article>
  <headline>
ইন্টারনেটে ছবি ছড়ানোর ভয় দেখিয়ে তরুণীকে ধর্ষণ
</headline>
  <url>https://www.jagonews24.com/country/news/418380</url>
  <published_at>
</published_at>
  <category>ধর্ষণ</category>
  <body>নারায়ণগঞ্জ বন্দর উপজেলায় ইন্টারনেটে ছবি ছড়ানোর ভয় দেখিয়ে এক তরুণীকে ধর্ষণের অভিযোগ উঠেছে। এ ঘটনায় অভিযুক্ত ইমন (২০) নামে এক যুবককে গ্রেফেতার করেছে পুলিশ। শুক্রবার দুপুরে উপজেলার রেলী আবাসিক এলাকা থেকে তাকে গ্রেফতার করা হয়।গ্রেফতার ইমন উপজেলার রেলী আবাসিক এলাকার কামাল মিয়ার ছেলে। এ ঘটনায় ভুক্তভোগী তরুণী বাদী হয়ে বন্দর থানায় মামলা দায়ের করেছেন।মামলার বরাত দিয়ে বন্দর থানার ভারপ্রাপ্ত কর্মকর্তা (ওসি) শাহিন মন্ডল জানান, গত ১ মাস আগে নারায়ণগঞ্জ শহরের নন্দীপাড়া এলাকার দেলোয়ার হোসেনের বাড়ির ভাড়াটিয়া তরুণীর সঙ্গে একই এলাকার আলো বেগমের বাড়ির ভাড়াটিয়া জামাল মিয়ার ছেলে সিয়াম একটি ছবি তোলে। এই ছবি ইন্টারনেটে ছড়িয়ে দেয়ার ভয় দেখিয়ে সিয়াম মেয়েটিকে কুপ্রস্তাব দিত। বৃহস্পতিবার বিকেলে সিমু বেগম ও তার সহযোগী একই এলাকার মিরাজ মিয়ার স্ত্রী পিংকি বেগম বিষয়টি মীমাংসা করার জন্য ওই তরুণীকে জিম্মি করে শহর থেকে বন্দর রেলী আবসিক এলাকার শাহীন মিয়ার ভাড়াটিয়া বাড়িতে নিয়ে যায়। পরে সেখানে সিমু ও পিংকি বেগমের সহায়তায় সিয়ামের বন্ধু ইমন তাকে ধর্ষণ করে।ওসি আরও জানান, শুক্রবার ওই তরুণী ইমনসহ কয়েকজনের বিরুদ্ধে মামলা দায়ের করলে ইমনকে গ্রেফতার করা হয়। অন্য আসামিদের গ্রেফতারের চেষ্টা চলছে।শাহাদাত হোসেন/আরএআর/পিআর</body>
</article>
