<article>
  <headline>
ধর্ষণের বিচারসহ চার দাবিতে আন্দোলনে শিক্ষার্থীরা
</headline>
  <url>https://www.jagonews24.com/national/news/511926</url>
  <published_at>
</published_at>
  <category>ধর্ষণ</category>
  <body>শিক্ষার্থী ধর্ষণের বিচারসহ চার দফা দাবিতে মানববন্ধন করেছে মোহাম্মদপুর সরকারি কলেজের শিক্ষার্থীরা। রোববার (৭ জুলাই) বৃষ্টি উপেক্ষা করে কলেজের গেটের সামনে শতাধিক শিক্ষার্থীরা দুপুর ২টা পর্যন্ত মানববন্ধন ও বিক্ষোভ করেছে।আন্দোলনকারী শিক্ষার্থীরা বলেন, ‘মোহাম্মদপুর সরকারি কলেজের সাবেক অধ্যক্ষ বর্তমানে সাংস্কৃতিক মন্ত্রণালয়ের উপসচিব (সাময়িক বরখাস্ত) কলেজের এক শিক্ষার্থীকে নিজ রুমে অজ্ঞান করে ধর্ষণ করেছে। ধর্ষণের ঘটনা ভিডিও করে রাখা হয়। সেই ভিডিও সবাইকে দেখানো হবে -এমন ভয় দেখিয়ে তাকে দিনের পর দিন ধর্ষণ করা হয়। ওই শিক্ষার্থী তার পরিবারকে জানালে বিষয়টি জানাজানি হয়। পরিবারের পক্ষ থেকে মামলা করা হলেও ধর্ষককে জামিন দেওয়া হয়েছে।’তারা বলেন, ‘আমরা ধর্ষকের উপযুক্ত বিচারের জন্য চার দফা দাবিতে রোববার সকাল থেকে আন্দোলনে যুক্ত হয়েছি। আমাদের দাবি পূরণ না হওয়া পর্যন্ত এ আন্দোলন চালিয়ে যাব।’শিক্ষার্থীদের দাবিগুলো হলো- ধর্ষকের সর্বোচ্চ শাস্তি মৃত্যুদণ্ড নিশ্চিত করতে হবে, ‘ধর্ষক’ রেজাউল করিমকে কেন জামিন অযোগ্য মামলায় জামিন দেওয়া হয়েছে তা তদন্ত করে বিচার করতে হবে, এ পর্যন্ত যে সব ধর্ষকের বিচারকাজ সম্পন্ন হয়নি তাদের দ্রুত বিচার দ্রুত বিচার আইনে বিচার করতে হবে এবং শিক্ষাপ্রতিষ্ঠানে ছাত্রীদের নিরাপত্তা আরও জোরদার ও প্রত্যেক প্রতিষ্ঠানে নিরাপত্তার জন্য আলাদা কমিটি গঠন করতে হবে।আন্দোলনরত শিক্ষার্থীদের মুখপাত্র কলেজ ছাত্র মেহেদী হাসান বলেন, আমাদের বোনদের ধর্ষণের হাত থেকে রক্ষার জন্য আমরা আন্দোলনে নেমেছি। ধর্ষণের উপযুক্ত বিচার নিশ্চিত না হওয়া পর্যন্ত চার দফা দাবিতে আন্দোলন অব্যাহত থাকবে।এমএইচএম/আরএস/পিআর</body>
</article>
