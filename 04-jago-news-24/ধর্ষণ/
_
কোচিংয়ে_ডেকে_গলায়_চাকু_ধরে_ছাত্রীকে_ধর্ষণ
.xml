<article>
  <headline>
কোচিংয়ে ডেকে গলায় চাকু ধরে ছাত্রীকে ধর্ষণ
</headline>
  <url>https://www.jagonews24.com/country/news/480235</url>
  <published_at>
</published_at>
  <category>ধর্ষণ</category>
  <body>গাইবান্ধার গোবিন্দগঞ্জে পঞ্চম শ্রেণির এক ছাত্রীকে ধর্ষণের অভিযোগে স্কয়ার প্রি-ক্যাডেট স্কুলের এক কোচিং শিক্ষককে আটক করেছে পুলিশ। শুক্রবার বিকেলে তাকে আটক করা হয়।স্থানীয় সূত্রে জানা গেছে, বিকেলে গোবিন্দগঞ্জ উপজেলার কামারপাড়ার শিয়াল গারায় অবস্থিত স্কয়ার প্রি-ক্যাডেট স্কুলের শিক্ষক জুলফিকার আলী ওরফে বেলজিয়াম পঞ্চম শ্রেণির ওই ছাত্রীকে কোচিং পরীক্ষা নেয়ার কথা বলে স্কুলে ডেকে নেন। পরে তাকে একটি কক্ষে নিয়ে গলায় ধারালো চাকু ধরে ধর্ষণ করেন। এতে মেয়েটি অসুস্থ্য হয়ে পড়লে স্কুলের একটি কক্ষে আটকে রাখেন ওই শিক্ষক। পরে ওই ছাত্রী নির্দিষ্ট সময়ে বাড়ি না ফেরায় অনেক খোঁজার পর একপর্যায়ে স্কুলের একটি কক্ষের তালা ভেঙে তাকে উদ্ধার করা হয়।এ খবর ছড়িয়ে পড়লে বিক্ষুব্ধ এলাকাবাসী ওই শিক্ষককে গণপিটুনি দিয়ে পুলিশে সোপর্দ করে। পরে বিদ্যালয়ের চেয়ার-টেবিল ও আসবাবপত্র পার্শ্ববর্তী ঢাকা-দিনাজপুর মহাসড়কে এনে আগুন ধরিয়ে দিয়ে ৩০ মিনিট গোবিন্দগঞ্জ-দিনাজপুর মহাসড়ক অবরোধ করে ধর্ষকের বিচার দাবি করে তারা ।গোবিন্দগঞ্জে থানা পুলিশের ভারপ্রাপ্ত কর্মকতা (ওসি) একেএম মেহেদী হাসান জানান , ঢাকা-দিনাজপুর মহাসড়ক অবরোধের খবর পেয়ে পুলিশ পরিস্থিতি নিয়ন্ত্রণে আনে। এ ঘটনায় এলাকায় থমথমে অবস্থা বিরাজ করছে। এ বিষয়ে থানায় মামলার প্রস্তুতি চলছে। মামলার পরে বিস্তারিত জানানো যাবে।জাহিদ খন্দকার/আরএআর/এমকেএইচ</body>
</article>
