<article>
  <headline>
মাদরাসা শিক্ষকের বিরুদ্ধে কিশোরী ধর্ষণের অভিযোগ
</headline>
  <url>https://www.jagonews24.com/country/news/418490</url>
  <published_at>
</published_at>
  <category>ধর্ষণ</category>
  <body>নওগাঁর মান্দা উপজেলায় হাফেজ আব্দুল বারী নামে এক মাদরাসা শিক্ষকের বিরুদ্ধে এক কিশোরীকে (১৫) ধর্ষণের অভিযোগ উঠেছে। শুক্রবার বিকেলে ওই কিশোরীর বাড়িতে এ ঘটনা ঘটে। ঘটনার পর থেকে অভিযুক্ত মাদরাসা শিক্ষক পলাতক রয়েছেন।অভিযুক্ত হাফেজ আব্দুল বারী উপজেলার গণেশপুর ইউনিয়নের বাঙ্গালপাড়া গ্রামের গোয়াল পাড়ার মুনছুর মোল্লার ছেলে। তিনি দুই সন্তানের জনক।স্থানীয় সূত্রে জানা যায়, বাঙ্গালপাড়া হাফেজিয়া মাদরাসায় শিক্ষক হিসেবে চাকরি করেন হাফেজ আব্দুল বারী। মাদরাসার পাশেই ওই কিশোরীর বাড়ি। কিশোরীর বাবা বগুড়ায় কাজ করেন। অভাবের সংসার হওয়ায় সে গ্রামের বিভিন্নজনের বাড়িতে ঝিয়ের কাজ করে। শুক্রবার বিকেলে কিশোরীর বাড়িতে কেউ না থাকার সুযোগে তাকে ধর্ষণ করেন আব্দুল বারী। এ সময় কিশোরীর মা বাড়িতে আসলে তিনি পালিয়ে যান। এ ঘটনায় স্থানীয়রা থানায় খবর দিলে সন্ধ্যায় পুলিশ ঘটনাস্থল পরিদর্শন করে।মান্দা থানার ভারপ্রাপ্ত কর্মকর্তা (ওসি) আনিছুর রহমান বলেন, ঘটনার পর থেকে হাফেজ আব্দুল বারী পলাতক রয়েছেন। আমরা তাকে আটকের চেষ্টা করছি। এ ঘটনায় মামলা দায়েরের প্রস্তুতি চলছে। শনিবার ওই কিশোরীকে শারীরিক পরীক্ষার জন্য নওগাঁ সদর হাসপাতালে পাঠানো হয়েছে।আব্বাস আলী/আরএআর/আরআইপি</body>
</article>
