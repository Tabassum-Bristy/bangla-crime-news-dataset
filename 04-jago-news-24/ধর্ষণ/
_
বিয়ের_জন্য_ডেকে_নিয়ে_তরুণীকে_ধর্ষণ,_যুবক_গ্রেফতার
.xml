<article>
  <headline>
বিয়ের জন্য ডেকে নিয়ে তরুণীকে ধর্ষণ, যুবক গ্রেফতার
</headline>
  <url>https://www.jagonews24.com/country/news/414166</url>
  <published_at>
</published_at>
  <category>ধর্ষণ</category>
  <body>নারায়ণগঞ্জের আড়াইহাজার উপজেলায় বিয়ের প্রলোভন দেখিয়ে এক তরুণীকে (২৬) ধর্ষণের অভিযোগে কাউসার মোল্লা (৩০) নামে এক যুবককে গ্রেফতার করেছে পুলিশ। শুক্রবার দুপুরে রূপগঞ্জের গাউছিয়া মাকের্টে থেকে তাকে গ্রেফতার করা হয়।গ্রেফতার কাউসার মোল্লা উপজেলার হাইজাদী ইউনিয়নের রাইনাদী আতাদি গ্রামের আব্দুল হান্নান মোল্লার ছেলে।এর আগে সকালে ওই তরুণী বাদী হয়ে কাউসার মোল্লার বিরুদ্ধে আড়াইহাজার থানায় নারী ও শিশু নির্যাতন দমন আইনে একটি মামলা করেন।পুলিশ জানায়, উপজেলার রাইনাদী আতাদি গ্রামের ব্যবসায়ী কাউসার মোল্লা পার্শ্ববর্তী গ্রামের এক তরুণীর সঙ্গে প্রেমের সম্পর্ক গড়ে তোলে। এরপর বিয়ের প্রলোভন দেখিয়ে ওই তরুণীর সঙ্গে শারীরিক সম্পর্ক করে। কাউসারকে বিয়ের জন্য চাপ দিলে সে নানা টালবাহানা শুরু করে। গত ১৫ ফেব্রুয়ারি রাত ৯টার দিকে কাউসার বিয়ের কথা বলে মেয়েটিকে বাড়ি থেকে ডেকে নিয়ে রাইনাদী আতাদী এলাকার নির্জন একটি পুকুর পারে নিয়ে আবার শারীরিক সম্পর্কের জন্য প্রস্তাব দিলে মেয়েটি অস্বীকৃতি জানায়। এক পর্যায়ে ওই রাতে কাউসার তাকে ধর্ষণ করে। পরে দ্রুত বিয়ের আশ্বাস দিয়ে কাউসার তাকে বাড়ি চলে যেতে বলে। কয়েকদিন পর কাউসারকে বিয়ের কথা বললে সে এড়িয়ে যায়। ফলে ওই তরুণী বিষয়টি পরিবারকে জানায় এবং শুক্রবার সকালে কাউসার মোল্লাকে আসামি করে থানায় ধর্ষণ মামলা দায়ের করেন।আড়াইহাজার থানার ভারপ্রাপ্ত কর্মকর্তা (ওসি) এম এ হক জানান, গ্রেফতার কাউসারকে আদালতে পাঠানো হয়েছে। ওই তরুণীকে ডাক্তারি পরীক্ষার জন্য নারায়ণগঞ্জ হাসপাতালে পাঠানো হয়েছে।শাহাদাত হোসেন/আরএআর/পিআর</body>
</article>
