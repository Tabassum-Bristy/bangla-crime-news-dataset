<article>
  <headline>
কুমিল্লায় পোশাক শ্রমিক ধর্ষণের ঘটনায় গ্রেফতার ২
</headline>
  <url>https://www.jagonews24.com/country/news/74222</url>
  <published_at>
</published_at>
  <category>ধর্ষণ</category>
  <body>কুমিল্লায় পোশাক শ্রমিককে অস্ত্রের মুখে জিম্মি করে ধর্ষণের ঘটনায় পুলিশ রাকিব ও কমল নামে দুই ধর্ষককে গ্রেফতার করেছে। সোমবার তাদেরকে আদালতের মাধ্যমে জেলহাজতে পাঠানো হয়েছে। কুমিল্লা মহানগরীর দক্ষিণ চর্থা এলাকায় রোববার ভোরে এ ঘটনা ঘটে।  ধর্ষিতা কুমিল্লা ইপিজেডের একটি গার্মেন্টস্ কোম্পানির শ্রমিক। তার বাড়ি জেলার মুরাদনগর উপজেলার দৌলতপুর গ্রামে। পুলিশ ও ধর্ষিতার পারিবারিক সূত্রে জানা যায়, রোববার ভোরে প্রতিদিনের মতো ওই গার্মেন্টস কর্মী (১৮) নগরীর দক্ষিণ চর্থা এলাকার ভাড়াটিয়া বাসা থেকে কুমিল্লা ইপিজেডে কাজে যাওয়ার উদ্দেশ্যে বের হন। পথিমধ্যে নগরীর হালুয়াপাড়া এলাকায় পৌঁছলে চার যুবক তাকে জোরপূর্বক ধরে পার্শ্ববর্তী নির্জন স্থানে নিয়ে যান। এসময় অস্ত্রের মুখে জিম্মি করে রাকিব ও কমল নামে দুই যুবক ওই গার্মেন্টস কর্মীকে পালাক্রমে ধর্ষণ করেন। পরে অপর দুইজন ওই গার্মেন্টস কর্মীকে ধর্ষণের জন্য রাকিব ও কমলের সঙ্গে বাকবিতণ্ডায় লিপ্ত হন। এসময় তাদের মাঝে হাতাহাতি ও ছুরিকাঘাতের ঘটনা ঘটে। এতে রাকিব আহত হন। এসময় ওই গার্মেন্টস কর্মী সেখান থেকে পালিয়ে যান এবং বাসায় গিয়ে আত্মহত্যার চেষ্টা চালান। রাতে পুলিশ রাকিব ও কমল নামের দুই ধর্ষককে গ্রেফতার করেছে। এ ঘটনায় ধর্ষিতা বাদী হয়ে রোববার রাতে নগরীর দক্ষিণ চর্থা এলাকার রাকিবুল ইসলাম ওরফে রাকিব (২৮), এরশাদুল ইসলাম কমল (২৭), জাহিদ (২৫) ও সুমনসহ (২৬) চারজনকে আসামি করে কোতয়ালী মডেল থানায় মামলা দায়ের করেন। মামলার তদন্তকারী কর্মকর্তা ও কোতয়ালী মডেল থানা পুলিশের ভারপ্রাপ্ত কর্মকর্তা (ওসি-তদন্ত) সামসুজ্জামান জাগো নিউজকে জানান, ধর্ষণ ও ধর্ষণে সহায়তা করার অপরাধে রোববার রাতেই রাকিব ও কমল নামে দুইজনকে গ্রেফতার করা হয়েছে। জিজ্ঞাসাবাদে তারা ঘটনার সঙ্গে জড়িত থাকার কথা স্বীকার করেছেন।  মো. কামাল উদ্দিন/এমজেড/এমএস</body>
</article>
