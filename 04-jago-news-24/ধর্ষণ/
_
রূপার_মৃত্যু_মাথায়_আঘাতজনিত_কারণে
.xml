<article>
  <headline>
রূপার মৃত্যু মাথায় আঘাতজনিত কারণে
</headline>
  <url>https://www.jagonews24.com/country/news/339949</url>
  <published_at>
</published_at>
  <category>ধর্ষণ</category>
  <body>টাঙ্গাইলের মধুপুরে চলন্ত বাসে ধর্ষণ ও হত্যার শিকার ঢাকার আইডিয়াল ল কলেজের ছাত্রী রূপা খাতুনের ময়নাতদন্তের প্রতিবেদন জমা দিয়েছেন চিকিৎসকরা। মঙ্গলবার সিভিল সার্জনের কাছে জমা দেয়া এই প্রতিবেদনে বলা হয়েছে- রূপার মৃত্যু হয়েছে মাথায় আঘাতজনিত কারণে। আর মৃত্যুর আগে ধর্ষণের আলামতও পাওয়া গেছে।গত ২৫ আগস্ট বগুড়া থেকে ময়মনসিংহ যাওয়ার পথে রূপা খাতুনকে চলন্ত বাসে পরিবহন শ্রমিকরা ধর্ষণ করে। পরে তাকে হত্যা করে টাঙ্গাইলের মধুপুর বন এলাকায় ফেলে রেখে যায়। পুলিশ ওই রাতেই তার মরদেহ উদ্ধার করে। ময়নাতদন্ত শেষে পরদিন বেওয়ারিশ মরদেহ হিসেবে টাঙ্গাইল কেন্দ্রীয় গোরস্থানে দাফন করা হয়। এ ঘটনায় পুলিশ বাদী হয়ে মধুপুর থানায় হত্যা মামলা দায়ের করে।এ মামলার তদন্তকারী কর্মকর্তা মধুপুরের অরণখোলা পুলিশ ফাঁড়ির পরিদর্শক কাইয়ুম খান সিদ্দিকী জানান, ময়নাতদন্তের সময় সংরক্ষিত রূপার সোয়াব, দাঁত ও পরিধেয় বস্ত্র ডিএনএ পরীক্ষায় পাঠানোর জন্য টাঙ্গাইল বিচারিক হাকিম আদালতে গতকাল মঙ্গলবার আবেদন করা হয়েছিল। আদালত এগুলো ডিএনএ পরীক্ষার অনুমতি দিয়েছেন। বুধবার সকালে এগুলো পরীক্ষার জন্য সিআইডির পরীক্ষাগারে পাঠানো হয়েছে। এর রিপোর্ট হাতে পাওয়ার পরই এ মামলার অভিযোগপত্র জমা দেয়া হবে।এ প্রসঙ্গে টাঙ্গাইলের পুলিশ সুপার (এসপি) মো. মাহবুব আলম পিপিএম জানান, দ্রুততম সময়ের মধ্যে এই ডিএনএ পরীক্ষা করে আনা হবে।উল্লেখ্য, রুপার ভাই ২৮ আগস্ট মধুপুর থানায় এসে মরদেহের ছবি দেখে রূপাকে শনাক্ত করেন। পরে পুলিশ ছোঁয়া পরিবহনের চালক হাবিবুর (৪৫), সুপারভাইজার সফর আলী (৫৫) এবং সহকারী শামীম (২৬), আকরাম (৩৫) ও জাহাঙ্গীরকে (১৯) গ্রেফতার করে।পুলিশের কাছে তারা রূপাকে ধর্ষণ ও হত্যার কথা স্বীকার করে। ২৯ আগস্ট বাসের তিন সহকারী শামীম, আকরাম, জাহাঙ্গীর এবং ৩০ আগস্ট চালক হাবিবুর এবং সুপারভাইজার সফর আলী আদালতে স্বীকারোক্তিমূলক জবানবন্দি দেন। তারা সবাই এখন টাঙ্গাইল কারাগারে আছে। ৩১ আগস্ট রূপার মরদেহ উত্তোলন করে তার ভাইয়ের কাছে হস্তান্তর করা হয়। পরে তাকে সিরাজগঞ্জের তাড়াশ উপজেলার নিজ গ্রাম আসানবাড়িতে নিয়ে দাফন করা হয়।আরিফ উর রহমান টগর/আরএআর/এমএস</body>
</article>
