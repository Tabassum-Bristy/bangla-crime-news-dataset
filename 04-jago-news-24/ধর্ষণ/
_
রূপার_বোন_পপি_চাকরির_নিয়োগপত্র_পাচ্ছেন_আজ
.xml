<article>
  <headline>
রূপার বোন পপি চাকরির নিয়োগপত্র পাচ্ছেন আজ
</headline>
  <url>https://www.jagonews24.com/national/news/362533</url>
  <published_at>
</published_at>
  <category>ধর্ষণ</category>
  <body>টাঙ্গাইলের মধুপুরে চলন্ত বাসে গণধর্ষণ ও হত্যার শিকার জাকিয়া সুলতানা রূপার ছোট বোন মাশরুফা আক্তার পপিকে চাকরি দেয়ার প্রতিশ্রুতি রক্ষা করেছেন স্বাস্থ্যমন্ত্রী মোহাম্মদ নাসিম। মন্ত্রীর প্রতিশ্রুতি অনুযায়ী সরকারি ওষুধ কারখানা এসেনশিয়াল ড্রাগস কোম্পানি লিমিটেডে (ইডিসিএল) চাকরির নিয়োগপত্র হাতে পাচ্ছেন পপি।আজ (মঙ্গলবার) দুপুরে ইডিসিএলের ব্যবস্থাপনা পরিচালক (এমডি) ও চিফ অপারেটিং অফিসার (সিইও) অধ্যাপক ডা. এহসানুল কবির পপির হাতে নিয়োগপত্র তুলে দেবেন।আজ জাগো নিউজের সঙ্গে আলাপকালে ডা. এহসানুল কবির এ খবরের সত্যতা নিশ্চিত করে বলেন, পপির হাতে দুপুরে নিয়োগপত্র তুলে দেয়া হবে। শুধুমাত্র স্নাতক পাস হওয়ায় আপাতত তাকে অফিস স্টাফ পদে নিয়োগ দেয়া হচ্ছে। আগামীতে মাস্টার্স পাস করলে তাকে অফিসার পদে পদোন্নতি প্রদানের চিন্তাভাবনা আছে। নিয়োগপত্র গ্রহণের জন্য পপি বর্তমানে ইডিসিএলে অবস্থান করছেন বলেও জানান তিনি।প্রসঙ্গত, বগুড়ায় শিক্ষক নিবন্ধন পরীক্ষায় অংশ নেওয়ার পর গত ২৫ আগস্ট রাতে ছোঁয়া পরিবহনের একটি বাসে করে ময়মনসিংহ যাচ্ছিলেন ঢাকার আইডিয়াল ল কলেজের ছাত্রী জাকিয়া সুলতানা রূপা।পথিমধ্যে গাড়ির চালক, সুপারভাইজার ও তিন হেলপার মিলে তাকে পালাক্রমে ধর্ষণ করে। পরে তারা রূপাকে ঘাড় মটকে হত্যা করে টাঙ্গাইল-ময়মনসিংহ সড়কের পাশে মধুপুর উপজেলার পঁচিশ মাইল এলাকায় মরদেহ ফেলে যায়।মধুপুর থানা পুলিশ ওই মরদেহ উদ্ধার করে ময়নাতদন্তের জন্য হাসপাতালের মর্গে পাঠায়। পরিচয় জানতে না পারায় ময়নাতদন্ত শেষে পরের দিন টাঙ্গাইল কেন্দ্রীয় কবরস্থানে বেওয়ারিশ হিসেবে তাকে দাফন করা হয়। এ ঘটনায় অজ্ঞাতনামাদের আসামি করে মধুপুর থানায় একটি মামলা করে পুলিশ।পরবর্তীতে গণমাধ্যমে লাশ উদ্ধারের খবর পেয়ে মধুপুর থানায় গিয়ে ছবি দেখে রূপাকে শনাক্ত করে তার পরিবার।এরপর রূপার বড় ভাই হাফিজুর রহমান ছোঁয়া পরিবহনের শ্রমিকদের বিরুদ্ধে অভিযোগ দিলে পুলিশ অভিযান চালিয়ে হত্যাকারীদের গ্রেফতার করে। গ্রেফতারকৃত ছোঁয়া পরিবহনের চালক হাবিবুর রহমান, সুপারভাইজার সফর আলী এবং চালকের তিন সহকারী শামীম, আকরাম ও জাহাঙ্গীর আদালতে এ ঘটনায় জড়িত থাকার স্বীকারোক্তিমূলক জবানবন্দি দেয়।এ অবস্থায় প্রশাসনের নির্দেশে রূপার মরদেহ উত্তোলন করে স্বজনদের কাছে হস্তান্তর করে। পরে পাবিবারিক কবরস্থানে বাবার কবরের পাশে তাকে দাফন করা হয়।তিন বোন ও দুই ভাইয়ের মধ্যে রূপা চতুর্থ। তিনি সিরাজগঞ্জের তাড়াশ উপজেলার আসানবাড়ি গ্রামের মৃত জুলহক প্রামানিকের মেয়ে। ঢাকার আইডিয়াল ল কলেজে পড়ালেখা করার পাশাপাশি ময়মনসিংহ সদরে একটি কোম্পানির প্রোমোশনাল ডিভিশনে চাকরি করতেন।এমইউ/এমএমজেড/এআরএস/আরআইপি</body>
</article>
