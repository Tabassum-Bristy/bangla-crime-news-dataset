<article>
  <headline>
তেঁতুলিয়ায় ধর্ষণের পর স্কুলছাত্রীর আত্মহত্যার ঘটনায় মামলা
</headline>
  <url>https://www.jagonews24.com/country/news/356689</url>
  <published_at>
</published_at>
  <category>ধর্ষণ</category>
  <body>পঞ্চগড়ের তেঁতুলিয়ায় ফেসবুকে ধর্ষণের ভিডিও প্রচারের হুমকিতে গত মঙ্গলবার রহিমা আক্তার সোনিয়া নামে নবম শ্রেণির এক ছাত্রী আত্মহত্যা করে। ঘটনার পরদিন বুধবার দুইজনকে অভিযুক্ত করে তেঁতুলিয়া থানায় ধর্ষণ ও আত্মহত্যায় প্ররোচনার অভিযোগ দেন সোনিয়ার মা সেলিনা বেগম। কিন্তু ইউডি মামলা নথিভুক্তের অজুহাত দেখিয়ে টালবাহানা শুরু করে পুলিশ।অবশেষে শনিবার সকালে মামলাটি নথিভুক্ত করে থানা পুলিশ। তবে ঘটনার পর থেকে অভিযুক্ত রাজন এবং আতিক পলাতক রয়েছে।তিন মাস আগে তেঁতুলিয়া উপজেলা সদরের কাজী শাহাবদ্দিন বালিকা স্কুল কলেজের মেধাবী শিক্ষার্থী সোনিয়াকে ধর্ষণ করে রাজন ও আতিক। এদের মধ্যে রাজন তেঁতুলিয়া উপজেলা স্বাস্থ্যকেন্দ্রের ওয়ার্ড বয় এবং আতিক একটি মোবাইল ব্যাংকিং কোম্পানির স্থানীয় এজেন্ট। তারা কৌশলে ধর্ষণের চিত্র ভিডিও করে রাখে। ফেসবুক এবং অনলাইনে সেই ভিডিও ফুটেজ প্রচারের ভয় দেখিয়ে সোনিয়কে দফায় দফায় ব্ল্যাকমেইলের মাধ্যমে ধর্ষণ করে তারা। ধর্ষকদের অব্যাহত হুমকির বিষয়টি পরিবারকেও জানায় সোনিয়া। এতেও কোনো সুরাহা না হওয়ায় মঙ্গলবার আত্মহত্যার পথ বেছে নেয় অসহায় সোনিয়া।এদিকে ঘটনার পর থেকেই মামলার জন্য থানায় ঘুরতে থাকে সোনিয়ার পরিবার। ধর্ষক আতিক এবং রাজনের গ্রেফতারের দাবিতে সোচ্চার হন স্থানীয়রা। প্রকৃত ঘটনাটি আড়াল করতে কোমড় বেঁধে মাঠে নামে প্রভাবশালী একটি মহল। বিশেষ কারণে মামলা নিতেও গড়িমসি শুরু করে পুলিশ। অবশেষে শনিবার সকালে মামলাটি নথিভুক্ত করে তেঁতুলিয়া থানা পুলিশ।সোনিয়ার মামা ফারুক হোসেন বলেন, ঘটনার দিনই আমরা থানায় গিয়েছিলাম মামলা দিতে। থানার ওসি আমাদের বলেছেন, ‘ময়নাতদন্তের পর প্রয়োজনে মামলা নেয়া হবে। পরদিন বুধবার আবারও থানায় যাই, ২/৩ ঘণ্টা থাকার পর তিনি আমাদের মুখের কথা শুনে আবারও বলেন, ‘ময়নাতদন্ত ছাড়া মামলা নেয়া যাবে না। এরপর থেকে প্রতিদিন আমরা থানায় ঘুরতে থাকি মামলার জন্য।তেঁতুলিয়া থানা পুলিশের ভারপ্রাপ্ত কর্মকর্তা (ওসি) সরেশ চন্দ্র বলেন, পরিবারের পক্ষ থেকে সোনিয়ার আত্মহত্যার লিখিত সংবাদের ভিত্তিতে প্রথমে একটি ইউডি (অপমৃত্যু) মামলা রুজু করা হয়। পরবর্তীতে তদন্ত সাপেক্ষে আমরা জানতে পারি যে- আতিক এবং রাজন মেয়েটিকে ধর্ষণ করেছে। তারা তাকে বিভিন্ন ধরণের হুমকি-ধামকি দিয়েছে এবং এজন্য সে আত্মহত্যা করেছে। এ ধরনের তথ্য প্রমাণের ভিত্তিতে শনিবার সকালে রাজন এবং আতিকের বিরুদ্ধে একটি নিয়মিত মামলা রুজু করা হয়। আসামিদের গ্রেফতারের চেষ্ট চলছে। আশা করি দ্রুত তাদের আইনের আওতায় আনা হবে।সফিকুল আলম/আরএআর/জেআইএম</body>
</article>
