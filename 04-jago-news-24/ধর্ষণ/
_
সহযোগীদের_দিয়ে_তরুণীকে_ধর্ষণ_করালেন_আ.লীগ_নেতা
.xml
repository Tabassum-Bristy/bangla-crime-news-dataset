<article>
  <headline>
সহযোগীদের দিয়ে তরুণীকে ধর্ষণ করালেন আ.লীগ নেতা
</headline>
  <url>https://www.jagonews24.com/country/news/334153</url>
  <published_at>
</published_at>
  <category>ধর্ষণ</category>
  <body> বাগেরহাটে সদর উপজেলার খারপুর ইউনিয়ন পরিষদের চেয়ারম্যান ও ইউনিয়ন আওয়ামী লীগের সাধারণ সম্পাদক ফকির ফহম উদ্দিন এবং তার সহযোগীদের বিরুদ্ধে এক তরুণীকে (২৪) গণধর্ষণের অভিযোগে মামলা হয়েছে।গতকাল বুধবার রাতে বাগেরহাট সদর উপজেলার রনজিতপুর গ্রামের একটি বাগানে নিয়ে ওই তরুণীকে ধর্ষণ করা হয়। ওইদিন রাত দেড়টার দিকে তরুণীকে উদ্ধার করে বাগেরহাট সদর হাসপাতালে ভর্তি করে পুলিশ। বৃহস্পতিবার দুপুরে নির্যাতনের শিকার ওই তরুণীর ডাক্তারি পরীক্ষা সম্পন্ন হয়েছে।বৃহস্পতিবার বিকেলে বাগেরহাট মডেল থানায় নির্যাতনের শিকার তরুণীর বড় বোন বাদী হয়ে ফকির ফহম উদ্দিনসহ পাঁচজনের নাম উল্লেখ করে নারী ও শিশু নির্যাতন দমন আইনে একটি মামলা করেন। তবে পুলিশ এই ঘটনায় জড়িত কাউকে এখনো গ্রেফতার করতে পারেনি।হাসপাতালে চিকিৎসাধীন ওই তরুণী বৃহস্পতিবার সাংবাদিকদের বলেন, গত শুক্রবার তিনি বাগেরহাট সদর উপজেলার খানপুর ইউনিয়নের উত্তর খানপুর গ্রামে ভগ্নিপতির বাড়িতে বেড়াতে আসেন। বুধবার সন্ধ্যায় তার বড় বোনের সঙ্গে ঈদের কেনাকাটা করতে পার্শ্ববর্তী ফয়লাহাট বাজারে যান। সেখান থেকে ভ্যানে করে বাড়ি ফেরার পথে রনজিতপুর এলাকায় পৌঁছালে তিনটি মোটরসাইকেলে করে চেয়ারম্যানসহ আটজন তাদের ভ্যানটির গতিরোধ করে। পরে তার বড় বোন ও তাকে মারধর করে তাকে ভ্যান থেকে নামিয়ে পাশের একটি বাগানে নিয়ে যায়। সেখানে চেয়ারম্যান দাঁড়িয়ে থেকে তার সহযোগীদের তাকে ধর্ষণ করতে বলেন। এরপর তিনজন তাকে পালাক্রমে ধর্ষণ করে চলে যায়। পরে তার বোন স্থানীয় লোকজনের সহযোগিতায় তাকে উদ্ধার করে পুলিশে খবর দেন।বাগেরহাট সদর হাসপাতালের জরুরি বিভাগের চিকিৎসক জহিরুল ইসলাম বলেন, বুধবার রাতে মারধর ও ধর্ষণের শিকার এক তরুণীকে হাসপাতালে ভর্তি করা হয়েছে। তাকে গাইনি ওয়ার্ডে চিকিৎসা দেয়া হচ্ছে।তবে অভিযুক্ত খানপুর ইউনিয়ন আওয়ামী লীগের সাধারণ সম্পাদক ও ইউপি চেয়ারম্যান ফকির ফহম উদ্দিন ধর্ষণের অভিযোগ অস্বীকার করেছেন।বাগেরহাটের অতিরিক্ত পুলিশ সুপার শাহাদাৎ হোসেন বলেন, পুলিশ রাতেই খবর পেয়ে মেয়েটিকে উদ্ধার করে হাসপাতালে ভর্তি করেছে। বৃহস্পতিবার সকালে হাসপাতালে গিয়ে মেয়েটির চিকিৎসার খোঁজখবর নিয়েছি। আমরা তার জবানবন্দিও নিয়েছি। বাগেরহাট সদর হাসপাতালে তার ডাক্তারি পরীক্ষা সম্পন্ন হয়েছে। বিষয়টি তদন্ত করে আইনানুগ ব্যবস্থা নেয়া হবে।শওকত বাবু/আরএআর/আইআই</body>
</article>
