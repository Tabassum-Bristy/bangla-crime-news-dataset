<article>
  <headline>
ধর্ষকদের প্রকাশ্যে মৃত্যুদণ্ড দাবি
</headline>
  <url>https://www.jagonews24.com/campus/news/512361</url>
  <published_at>
</published_at>
  <category>ধর্ষণ</category>
  <body>ধর্ষকদের প্রকাশ্যে মৃত্যুদণ্ড চেয়েছেন ঢাকা বিশ্ববিদ্যালয়ের (ঢাবি) ছাত্রীরা। মঙ্গলবার বিশ্ববিদ্যালয়ের টিএসসিতে সন্ত্রাসবিরোধী রাজু স্মারক ভাস্কর্যের সামনে এক মানববন্ধনে এ দাবি করেন তারা। অসংখ্য শিক্ষার্থী এতে অংশ নেন। দেশব্যাপী চলমান একের পর এক ধর্ষণের ঘটনায় উদ্বেগ প্রকাশ করে এ মানববন্ধন করেন তারা।মানববন্ধনে শিক্ষার্থীরা বিভিন্ন ধরনের প্ল্যাকার্ড বহন করেন। এ সময় বিশেষ ট্রাইব্যুনালের মাধ্যমে ৩০ দিনের মধ্যে বিচার সমাপ্ত করে ধর্ষকদের মৃ্ত্যুদণ্ড কার্যকরের দাবি করেন তারা।ডাকসুর কমনরুম ও ক্যাফেটেরিয়া সম্পাদক বি এম লিপি আক্তার বলেন, ‘আমরা ধর্ষকদের সর্বোচ্চ শাস্তি মৃত্যুদণ্ড চাই, তাদের প্রকাশ্য শাস্তি চাই।’ তিনি বলেন, ‘অন্যান্য অপরাধের প্রকাশ্যে বিচার হলেও ধর্ষকদের বিচার হয় না। একটা খুনের চেয়ে কোনো অংশে ধর্ষণ ছোট না। এজন্য ধর্ষণের শাস্তি যদি মৃত্যুদণ্ড হয় তাহলে স্বাভাবিকভাবে ধর্ষকরা ভয় পাবে।’মানববন্ধনে উপস্থিত ছিলেন পরিবেশ বিজ্ঞানী কানিজ আকলিমা সুলতানা। তিনি বলেন, ‘ধর্ষণ, যৌন নির্যাতন এখন মহামারি আকার ধারণ করেছে। যেকোনো মহামারি সরকার চাইলে রুখতে পারে। প্রশাসন যদি তাদের এলাকার স্কুল, কলেজ, মাদরাসার সঙ্গে সংযুক্ত থেকে খোঁজখবর নেয় তাহলে খুব অল্প সময়েই ধর্ষণ রোধ করা যাবে।’তিনি বলেন, ‘একটা ধর্ষণ হলে পুরো পারিবারিক কাঠামো ভেঙে যায়। এই পরিবারটা আর কোনোদিন মাথা তুলে দাঁড়াতে পারে না। তাই আমরা চাই ধর্ষকদের শাস্তি হোক প্রকাশ্য মৃত্যুদণ্ড।’এমএইচ/এসআর/পিআর</body>
</article>
