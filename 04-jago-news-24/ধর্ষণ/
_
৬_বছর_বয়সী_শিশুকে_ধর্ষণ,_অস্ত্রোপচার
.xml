<article>
  <headline>
৬ বছর বয়সী শিশুকে ধর্ষণ, অস্ত্রোপচার
</headline>
  <url>https://www.jagonews24.com/country/news/423899</url>
  <published_at>
</published_at>
  <category>ধর্ষণ</category>
  <body>বগুড়ার শিবগঞ্জে ধর্ষণের শিকার হয়েছে ৬ বছরের এক শিশু। বুধবার বিকেলে এ ঘটনা ঘটার পর রাতে বগুড়ার শহীদ জিয়াউর রহমান মেডিকেল কলেজ (শজিমেক) হাসপাতালে ভর্তি করা হয় শিশুটিকে।শিশুর স্বজনরা জানায়, শিবগঞ্জ উপজেলার সৈয়দপুর ইউনিয়নের গোকুলপুর গ্রামের ওই শিশু বুধবার বিকেলে বাড়ির সামনের উঠানে খেলছিল।এ সময় প্রতিবেশী বেলালের হোসেনের ছেলে ভ্যানচালক শান্ত মিয়া (১৭) তাকে খাবারের লোভ দেখিয়ে বাড়ির ভেতরে নিয়ে যায়। পরে তাকে ধর্ষণ করে। শিশুর চিৎকারে প্রতিবেশীরা এগিয়ে গিয়ে তাকে রক্তাক্ত অবস্থায় উদ্ধার করে।প্রতিবেশীরা পৌঁছার আগেই শান্ত মিয়া পালিয়ে যায়। পরে গুরুতর অসুস্থ অবস্থায় শিশুটিকে রাত সাড়ে ৮টার দিকে বগুড়ার শহীদ জিয়াউর রহমান মেডিকেল কলেজ হাসপাতালে (শজিমেক) ভর্তি করা হয়।হাসপাতালের উপ-পরিচালক ডা. নির্মলেন্দু চৌধুরী বৃহস্পতিবার বিকেলে জানান, শিশুটিকে নিবিড় পর্যবেক্ষণে রাখা হয়েছে। বুধবার রাতেই তার ডাক্তারি পরীক্ষা সম্পন্ন হয়েছে। বৃহস্পতিবার দুপরে তার শরীরে অস্ত্রোপচার করা হয়।শিবগঞ্জ থানা পুলিশের ওসি শাহিদ মাহমুদ খান ঘটনার সত্যতা নিশ্চিত করে বলেন, এখন পর্যন্ত এ ঘটনায় কোনো মামলা হয়নি। তবে সংবাদ পাওয়ার পরই অভিযুক্ত শান্তকে গ্রেফতার করতে বিভিন্ন স্থানে অভিযান চালানো হচ্ছে।লিমন বাসার/এএম/জেআইএম</body>
</article>
