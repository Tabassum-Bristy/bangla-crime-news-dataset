<article>
  <headline>
মানিকছড়িতে কিশোরীকে তুলে নিয়ে গিয়ে ধর্ষণ
</headline>
  <url>https://www.jagonews24.com/country/news/413894</url>
  <published_at>
</published_at>
  <category>ধর্ষণ</category>
  <body>মোবাইল ফোনে পরিচয়ের সূত্র ধরে এক কিশোরীকে অপহরণের পর ধর্ষণের ঘটনা ঘটেছে। রাতভর ওই কিশোরীকে ধর্ষণের পর অচেতন অবস্থায় মহামুনী বাস স্টেশনে ফেলে রেখে পালিয়েছে লম্পট ধর্ষক।বুধবার পার্বত্য খাগড়াছড়ির মানিকছড়িতে এ ঘটনা ঘটে। এ ঘটনায় তিনজনকে আসামি করে শিশু ও নারী নির্যাতন আইনে মানিকছড়ি থানায় মামলা করেছে ওই কিশোরী। ঘটনার পর থেকেই আসামিরা পলাতক রয়েছে।ধর্ষিতার অভিযোগ থেকে জানা গেছে, মঙ্গলবার সন্ধ্যার দিকে মানিকছড়ির মহামুনির প্রভাবশালী ব্যবসায়ী ও সাবেক ইউপি সদস্য আবদুল জলিলের ছেলে মো. বোরহান উদ্দিন ওই কিশোরীকে জোরপূর্বক তুলে নিয়ে যায়। অপহরণের পর ওই কিশোরীকে পাশের উপজেলা লক্ষীছড়ির ময়ুরখীলের একটি বাড়িতে আটকে রেখে রাতভর ধর্ষণ করে। ধর্ষণের ফলে ওই কিশোরী অসুস্থ হয়ে পড়লে বুধবার সকালের দিকে মহামুনী বাস স্টেশনে ফেলে রেখে পালিয়ে যায় ধর্ষক মো. বোরহান উদ্দিন। পরে স্থানীয়রা তাকে উদ্ধার করে মানিকছড়ি উপজেলা স্বাস্থ্য কমপ্লেক্সে ভর্তি করে। একই সময়ে চিকিৎসকরা বিষয়টি পুলিশকেও অবহিত করেন।এ খবর ছড়িয়ে পড়লে ধর্ষিতার অভিভাবকরা ধর্ষকের অভিভাবককে অবহিত করে। এতে ধর্ষকের অভিভাবকরা বিষয়টি আমলে না নিয়ে উল্টো ভুক্তভোগীদের হুমকি প্রদান করে বলে অভিযোগ করেছে ধর্ষিতার পরিবার।ঘটনার সত্যতা নিশ্চিত করে মানিকছড়ি থানার ওসি মোহাম্মদ রশীদ বলেন, বুধবার বিকেলের দিকে ধর্ষিতার পরিবারের পক্ষ থেকে তিনজনকে আসামি করে নারী ও শিশু নির্যাতন আইনে মামলা করা হয়েছে। ধর্ষিতাকে খাগড়াছড়ি হাসপাতালে পাঠানো হয়েছে।মুজিবুর রহমান ভুইয়া/এফএ/আরআইপি</body>
</article>
