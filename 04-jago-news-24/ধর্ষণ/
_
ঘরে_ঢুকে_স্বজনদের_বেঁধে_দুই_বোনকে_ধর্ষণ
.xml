<article>
  <headline>
ঘরে ঢুকে স্বজনদের বেঁধে দুই বোনকে ধর্ষণ
</headline>
  <url>https://www.jagonews24.com/country/news/452455</url>
  <published_at>
</published_at>
  <category>ধর্ষণ</category>
  <body>লক্ষ্মীপুরে পরিবারের সদস্যদের বেঁধে রেখে দুই বোনকে ধর্ষণের অভিযোগ উঠেছে। এ ঘটনায় ভুক্তভোগী পরিবারের অভিযোগের প্রেক্ষিতে শুক্রবার সন্ধ্যায় সহকারী পুলিশ সুপার ও সদর থানার ভারপ্রাপ্ত কর্মকর্তা ঘটনাস্থল পরিদর্শন করেন।এর আগে শুক্রবার ভোরে সদর উপজেলার চরভূতা এলাকায় এ ঘটনা ঘটে। তবে এ ঘটনায় এখনও পর্যন্ত অভিযুক্ত বাহার ও ফারুককে আটক করতে পারেনি পুলিশ। এমনকি ধর্ষণের শিকার ওই দু’বোনকে ডাক্তারি পরীক্ষার জন্য হাসপাতালেও ভর্তি করা হয়নি। অভিযুক্তরা একই এলাকার বাসিন্দা।ভুক্তভোগী পরিবারের সদস্যরা জানান, শুক্রবার ভোরে প্রকৃতির ডাকে সাড়া দিতে দুই বোন ঘর থেকে বের হয়। এ সময় আগ থেকে ওঁৎপেতে থাকা ফারুকসহ ১০-১২ জনের একদল লোক তাদের মুখ চেপে ধরে পুকুর পাড়ে নিয়ে যায়। একই সময় ফারুকের লোকজন ঘরে ঢুকে তাদের মা, নানী ও বড়বোনকে মারধরসহ হাত ও মুখ বেঁধে ফেলে। এক পর্যায়ে ফারুক ও বাহার ওই দুইবোনকে ধর্ষণ করে হাত-পা বেঁধে রেখে পালিয়ে যায়।পরে তাদের চিৎকারে আশপাশের লোকজন এসে উদ্ধার করে। এ ঘটনায় ওই দুই মেয়ের মা বাদী হয়ে সদর থানায় অভিযোগ করার পর পুলিশ ঘটনাস্থলে যায়। ধর্ষণের ঘটনায় অভিযুক্তদের গ্রেফতারের দাবি জানান এলাকাবাসী।এ ব্যাপারে লক্ষ্মীপুর সদর মডেল থানার ভারপ্রাপ্ত কর্মকর্তা (ওসি) লোকমান হোসেন বলেন, ধর্ষণের ঘটনা শুনে ঘটনাস্থল পরিদর্শন করা হয়েছে। আইনগত ব্যবস্থা নেয়া হচ্ছে।কাজল কায়েস/এফএ/এমএস</body>
</article>
