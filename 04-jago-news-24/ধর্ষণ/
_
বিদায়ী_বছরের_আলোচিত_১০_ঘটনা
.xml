<article>
  <headline>
বিদায়ী বছরের আলোচিত ১০ ঘটনা
</headline>
  <url>https://www.jagonews24.com/saltamami/news/393601</url>
  <published_at>
</published_at>
  <category>ধর্ষণ</category>
  <body>ঘটনাবহুল আরেকটি বছরের সমাপ্তির দোরগোড়ায় বিশ্ববাসী। বিদায়ী এ বছরে নানান ঘটনার সাক্ষী হয়ে আছে দেশ। এমনকি বাংলাদেশের কয়েকটি ঘটনা বিশ্ববাসীকেও নাড়া দিয়েছে। এর মধ্যে সবচেয়ে আলোচিত হলো রোহিঙ্গা শরণার্থীদের বাংলাদেশে আশ্রয় দান। অন্যদিকে বছরের প্রায় শেষে পোপ ফ্রান্সিসের বাংলাদেশ সফরও আলোচনায় ছিল বিশ্ববাসীর কাছে। এছাড়া রাজধানীর বনানীতে জন্মদিনের দাওয়াত দিয়ে ধর্ষণ, নারায়ণগঞ্জের মর্মান্তিক ৭ খুন মামলার রায়, নিজ বাসায় আততায়ীদের হাতে ক্ষমতাসীন দলের এমপি লিটন হত্যা, ভুলে ভরা পাঠ্যবই নিয়ে ব্যাপক আলোচনা-সমালোচনা চলে বছরজুড়ে। সামাজিক যোগাযোগ মাধ্যমে একের পর এক ইস্যু নিয়ে চলে সরস মন্তব্য, কটূক্তি আবার কখনও বা প্রশংসা।এছাড়া আইন-শৃঙ্খলা বাহিনী কর্তৃক সিদ্দিকুর রহমান নামে এক শিক্ষার্থীর চোখে টিয়ারশেল নিক্ষেপ আর কোমলমতি শিশুদের দ্বারা ‘পদ্মাব্রিজ’ তৈরি করে পিঠের ওপর দিয়ে ক্ষমতাসীন দলের নেতাদের হেঁটে যাওয়া অমানবিকতার উদাহরণ হিসেবে আলোচিত হয়েছে। বছরের শুরুতেই রাজধানীতে দুই সন্তানকে হত্যা করে মায়ের আত্মহত্যা আমাদের চোখে আঙুল দিয়ে দেখিয়েছে সমাজের অন্ধকার ও অজানা ক্ষত। অন্যদিকে বছরের শেষে রোবট সোফিয়ার বাংলাদেশ সফর তথ্যপ্রযুক্তিপ্রেমীদের মধ্যে উন্মাদনা, উৎসাহ সৃষ্টি করে। সোফিয়াকে দেখতে গিয়ে ডিজিটাল বাংলাদেশের প্রতি অকুণ্ঠ সমর্থন দিয়েছেন তারা।২০১৭ ছিল অন্যান্য বছরের চেয়ে অন্যরকম। এই বছরে ঘটনার ঘনঘটায় একটির অন্তরালে চলে গেছে অন্যটি। তাই নির্দিষ্ট করে ১০টি আলোচিত ঘটনা উল্লেখ করা কঠিন। তবে জাগো নিউজের দৃষ্টিতে ১০টি আলোচিত ঘটনা নিম্নরূপ।রোহিঙ্গাদের ঢল, মানবাধিকারের চরম লঙ্ঘনদেশের ১০টি ঘটনার মধ্যে সবচেয়ে বেশি আলোচিত ঘটনা হলো মিয়ানমার সরকারের গণহত্যার শিকার রোহিঙ্গাদের বাংলাদেশে আশ্রয়। সরকার প্রথমে রোহিঙ্গাদের বাংলাদেশে প্রবেশে বাধা দিলেও পরে সীমান্ত এলাকা খুলে দেয়া হয়। প্রতিদিন হাজার হাজার রোহিঙ্গা জীবন বাঁচাতে বাংলাদেশে আশ্রয় নেন। এর আগে থেকেই কয়েক লাখ রোহিঙ্গার ভরণপোষণ করে আসছে বাংলাদেশে। বছর শেষে সব মিলে এই সংখ্যা ১০ লাখ ছাড়িয়ে যাবে বলে জানিয়েছে জাতিসংঘ। এ বিপুলসংখ্যক রোহিঙ্গার বাংলাদেশে আশ্রয় ও তাদের ওপর অত্যাচার নিপীড়ন ও গণহত্যার খবর দেরিতে হলেও বিশ্ব বিবেককে নাড়া দেয়। প্রধানমন্ত্রী শেখ হাসিনা তাদের আশ্রয় দেয়ায় মাদার অব হিউমিনিটি উপাধি পান। সীমিত সম্পদ নিয়ে হত্যার শিকার রোহিঙ্গাদের পাশে দাঁড়ানোর পর বিশ্ববাসীর প্রসংশা পায় বাংলাদেশ। পরে এটি বিশ্ব ইস্যু হয়ে দাঁড়ায়। যদিও রোহিঙ্গাদের ফিরিয়ে নেয়ার ব্যাপারে তেমন কোনো অগ্রগতি দৃশ্যমান নয়।বনানীতে ধর্ষণগত ২৮ মার্চ বন্ধুর জন্মদিনের পার্টিতে গিয়ে ধর্ষণের শিকার হন বলে অভিযোগ করেন বিশ্ববিদ্যালয়পড়ুয়া দুই শিক্ষার্থী। ঘটনার প্রায় দেড় মাস পর তারা বনানী থানায় মামলা করেন। এরপর এ নিয়ে শুরু হয় ব্যাপক আলোচনা-সমালোচনা। ধর্ষণের ঘটনাটি ভিডিও করেছিল ধর্ষকরা। এই ভিডিও ছড়িয়ে দেয়ার হুমকির পাশাপাশি তাদের বিভিন্ন ধরনের ভয়ভীতি দেখানো হয়।মামলার আসামিরা হলেন- রাজধানীর আপন জুয়েলার্সের অন্যতম মালিক দিলদার আহমেদের ছেলে সাফাত আহমেদ, তার বন্ধু ইভেন্ট ম্যানেজমেন্ট প্রতিষ্ঠান ‘ই-মেকার্স’ এর কর্মকর্তা নাঈম আশরাফ, ঢাকার পিকাসো রেস্তোরাঁর অন্যতম মালিক রেগনাম গ্রুপের এমডি মোহাম্মদ হোসেন জনির ছেলে সাদমান সাকিফ এবং সাফাতের গাড়িচালক বিল্লাল হোসেন ও দেহরক্ষী রহমত আলী। সাফাত ও নাঈম ধর্ষণে সরাসরি অংশ নেন এবং বাকিরা তাদের সহযোগিতা করেন বলে অভিযোগপত্রে উল্লেখ করেন মামলার তদন্ত কর্মকর্তা পুলিশের ভিকটিম সাপোর্ট সেন্টারের পরিদর্শক ইসমত আরা এমি। মামলার পর আপন জুয়েলার্সে অভিযান চালায় শুল্ক গোয়েন্দা বিভাগ। আর সেখান থেকে প্রায় সাড়ে ৩শ' কেজি অবৈধ সোনা উদ্ধার করা হয়। আসামিরা এখনও জেলহাজতে।নারায়ণগঞ্জের ৭ খুন মামলার রায়২০১৪ সালের এপ্রিলের ২৭ তারিখ আদালত থেকে ফেরার পথে নারায়ণগঞ্জ সিটি কর্পোরেশনের প্যানেল মেয়র নজরুল ইসলামসহ পাঁচজন এবং তার আইনজীবী চন্দন সরকার ও চন্দন সরকারের গাড়িচালককে অপহরণ করা হয়। এর তিনদিন পর শীতলক্ষ্যা নদী থেকে তাদের মরদেহ উদ্ধার করা হয়। বিদায়ী বছরে ১৬ জানুয়ারি নারায়ণগঞ্জের আদালত সাত খুন মামলায় ৩৫ জনকে দণ্ডিত করে রায় ঘোষণা করেন। দণ্ডপ্রাপ্তদের মধ্যে স্থানীয় সাবেক আওয়ামী লীগ নেতা নূর হোসেনসহ র্যাব-১১ এর সাবেক অধিনায়ক লেফটেন্যান্ট কর্নেল তারেক সাঈদ মোহাম্মদ, সাবেক কোম্পানি কমান্ডার মেজর আরিফ হোসেন এবং লেফটেন্যান্ট কমান্ডার মাসুদ রানাসহ মোট ২৬ জনকে মৃত্যুদণ্ড দেয়া হয়। র্যাবের আরও নয়জন সাবেক কর্মীকে বিভিন্ন মেয়াদে সশ্রম কারাদণ্ড দেয়া হয়।আসামিরা আপিল করলে ২২ আগস্ট মামলার চূড়ান্ত রায় দেন হাইকোর্ট। রায়ে ১৫ জনের মৃত্যুদণ্ড বহাল রাখা হয়। মামলার ডেথ রেফারেন্স (মৃত্যুদণ্ড অনুমোদন) ও আপিলের ওপর রায়ে হাইকোর্ট ১১ জনের সাজা কমিয়ে যাবজ্জীবন কারাদণ্ড দেন এবং বিভিন্ন মেয়াদে সশ্রম কারাদণ্ডপ্রাপ্তদের সাজাও বহাল রাখেন। মৃত্যুদণ্ডপ্রাপ্তদের মধ্যে রয়েছেন সাবেক কাউন্সিলর ও আওয়ামী লীগ নেতা নূর হোসেন, র্যাব-১১ এর সাবেক অধিনায়ক লেফটেন্যান্ট কর্নেল তারেক সাঈদ মোহাম্মদ, সাবেক কোম্পানি কমান্ডার মেজর আরিফ হোসেন এবং লেফটেন্যান্ট কমান্ডার মাসুদ রানা।এমপি লিটন হত্যা২০১৭ সাল শুরুর মাত্র কয়েক ঘণ্টা আগে গাইবান্ধার সুন্দরগঞ্জে ক্ষমতাসীন দলের সংসদ সদস্য মঞ্জুরুল ইসলাম লিটনকে নিজ বাড়িতে ঢুকে গুলি করে হত্যার ঘটনায় হকচকিয়ে ওঠে দেশবাসী। উপজেলার সর্বানন্দ ইউনিয়নের শাহাবাজ এলাকায় নিজের বাড়িতে হামলার শিকার লিটনকে সঙ্গে সঙ্গে রংপুর মেডিকেল কলেজ হাসপাতালে নেয়া হলেও তাকে বাঁচানো যায়নি। ২০০৫ সালে হবিগঞ্জে আওয়ামী লীগের শাহ এএমএস কিবরিয়াকে হত্যার এক দশক পর কোনো সংসদ সদস্য হত্যাকাণ্ডের শিকার হন।লিটনের দল আওয়ামী লীগের কেন্দ্রীয় নেতারা হত্যাকাণ্ডের জন্য প্রথমে জামায়াতে ইসলামীকে সন্দেহ করলেও পরে জাতীয় পার্টির এমপি প্রার্থী কর্নেল (অব.) ডা. আবদুল কাদের খানকে গ্রেফতার করে আইন-শৃঙ্খলা বাহিনী। পরে তিনি হত্যাকাণ্ডের কথা স্বীকার করেন। এখন তিনি জেলে আছেন। এই হত্যাকাণ্ড নিয়ে সেসময় দেশের আইন-শৃঙ্খলা পরিস্থিতি অবনতি হয়েছে বলেও অনেকে দাবি করেন। এতে সরকার ব্যাপক চাপে পড়ে।পাঠ্যপুস্তকে ভুলবরাবরের মতো বছরের শুরুতেই সরকার দক্ষতার সঙ্গে প্রাথমিক ও নিম্ন মাধ্যমিক বিদ্যালয়ের শিক্ষার্থীদের হাতে পাঠ্যবই তুলে দিয়ে প্রশংসা কুড়ায়। কিন্তু বইগুলোতে অসংখ্য ভুল ধরা পড়ে। মলাট ঝকঝকে হলেও, ভেতরে ছাপার মান অত্যন্ত নিম্নমানের। এর মধ্যে প্রথম শ্রেণির ‘আমার বাংলা বই’র বর্ণ পরিচয় অংশে ‘ওড়না’ বিতর্ক, পঞ্চম শ্রেণির ‘আমার বাংলা বই’ এবং ‘বাংলাদেশ ও বিশ্বপরিচয়’ বইয়ে বানান ভুল, প্রথম শ্রেণির ‘আমার বাংলায়’ ১১নং পৃষ্ঠায় ‘ছাগল আম খায়’-এর মতো ‘হাস্যকর’ তথ্য ছিল। এছাড়া তৃতীয় শ্রেণির ‘আমার বাংলা বই’এ পদ্য ‘বিকৃত’ করাসহ ছিল নানা ধরনের ভুলভ্রান্তি। বিষয়টি নিয়ে ফেসবুকসহ বিভিন্ন সামাজিক যোগাযোগ মাধ্যমে চলে সমালোচনার ঝড় উঠে।প্রথম শ্রেণির বাংলা বইয়ে বর্ণ পরিচয়ে ‘ও’-তে ‘ওড়না চাই’ বিষয়টি নিয়েও বিতর্ক উঠে। পঞ্চম শ্রেণির বইয়ে সমুদ্র বানানকে লেখা হয় সমুদ। প্রথম শ্রেণির বাংলা বইয়ের লেখা ও ছবিতে ‘ছাগল গাছে উঠে আম খাচ্ছে’ বোঝাতে চেয়েছেন লেখক। বাংলা পাঠ্যবইটির ১১ পাতায় অ-তে অজ (ছাগল) বোঝাতে গিয়ে ছাগলের ছবি জুড়ে দেয়া হয়।অষ্টম শ্রেণির আনন্দপাঠ বইটির সূচিপত্রে দেয়া সাতটি গল্পের সবগুলোই বিদেশি লেখকদের উপন্যাস অবলম্বনে লেখা বা ভাষাগত রূপান্তর করা হয়েছে। গল্পগুলোর মধ্যে রয়েছে- আরব্য উপন্যাস অবলম্বনে ‘কিশোর কাজী, মার্ক টোয়েনের ‘রাজকুমার ও ভিখারির ছেলে’, ড্যানিয়েল ডিফোর ‘রবিনসন ক্রুশো’, ফারসি ঔপন্যাসিক মহাকবি আবুল কাশেম ফেরদৌসীর ‘সোহরাব রোস্তম’, উইলিয়াম শেকসপিয়ারের ‘মার্চেন্ট অব ভেনিস’, ওয়াশিংটন আরবি রচিত গল্প অবলম্বনে ‘রিপভ্যান উইংকল’ এবং লেভ তলস্তয়ের ‘সাড়ে তিন হাত জমি’। এটা নিয়ে সমালোচনা করেন অনেকেই। এটাকে বিদেশি সাহিত্যের হিমাগার বলেছেন কেউ কেউ।টিয়ারশেলে অন্ধ সিদ্দিকুর গত ২০ জুলাই সকালে শাহবাগ জাতীয় জাদুঘরের সামনে নীতিমালা প্রণয়নসহ সাত দফা দাবিতে ঢাকা বিশ্ববিদ্যালয়ের অধিভুক্ত সাতটি কলেজের শিক্ষার্থীরা মানববন্ধন ও অবস্থান কর্মসূচি পালন করেন। পুলিশ ওই মানববন্ধনে বাধা দিলে শিক্ষার্থীদের সঙ্গে পুলিশের সংঘর্ষ বাধে। এক পর্যায়ে পুলিশ টিয়ারশেল ছুড়লে তিতুমীর কলেজের শিক্ষার্থী সিদ্দিকুর রহমানের দুই চোখ ক্ষতিগ্রস্ত হয়। সিদ্দিকুরকে পরে ঢাকা মেডিকেল কলেজ হাসপাতাল থেকে জাতীয় চক্ষুবিজ্ঞান ইনস্টিটিউট ও হাসপাতালে ভর্তি করা হয়। পরবর্তীতে সরকারের পক্ষ থেকে তাকে উন্নত চিকিৎসার জন্য ভারতের চেন্নাইয়ে নেয়া হয়। কিন্তু চোখ আর ভালো হয়নি তার। স্বাস্থ্যমন্ত্রী তাকে এসেনশিয়াল ড্রাগস কোম্পানি লিমিটেডের চাকরিতে নিয়োগ দেন। সিদ্দিকুর এখন সেখানেই মানিয়ে চলার চেষ্টা করছেন।চাঁদপুর ও জামালপুরে মানবসেতুর ওপর দিয়ে হাঁটাচাঁদপুর ও জামালপুরে স্কুলের কোমলমতি শিশু-কিশোর শিক্ষার্থীদের দিয়ে মানবসেতু বানিয়ে হেঁটে চলার ঘটনায় দেশজুড়ে সমালোচনার ঝড় ওঠে। প্রথমে চাঁদপুরের হাইমচরে পদ্মাসেতুর অনুরূপ মানবসেতুর মাধ্যমে ছাত্রদের পিঠের ওপর দিয়ে উপজেলা চেয়ারম্যান নুর হোসেন পাটওয়ারী হেঁটে যান। পরে ছবিটি ভাইরাল হয়ে যায়। এ নিয়ে একের পর এক সংবাদ প্রকাশ হয়। ব্যাপক সমালোচনা শুরু হয়। অবস্থার পরিপ্রেক্ষিতে আওয়ামী লীগ তাকে দল থেকে বহিষ্কারও করে। চাঁদপুর শিশু আদালতে হয় মামলা। পরে আত্মসমর্পণ করে জামিনে মুক্তি পান তিনি। এ ঘটনার জন্য দুঃখও প্রকাশ করেন। কিন্তু এই ঘটনায় ব্যাপক সমালোচনার মধ্যেই জামালপুরের মেলান্দহ উপজেলায় শিক্ষার্থীদের তৈরি মানবসেতুতে হেঁটে যাওয়ার ছবি খবরে আসে। শিক্ষার্থীদের মানবসেতুর ওপর দিয়ে বিদ্যালয়ের জমিদাতা দিলদার হুসেন প্রিন্সের হেঁটে যাওয়া ছবি নিয়ে জেলাজুড়ে তোলপাড় শুরু হয়। সেখানেও সংশ্লিষ্টদের বিরুদ্ধে মামলা হয়।বাংলাদেশে রোবট সোফিয়াবাংলাদেশ সফর করে গেল হংকংয়ের ‘হ্যানসন রোবোটিক্স’ কোম্পানির রোবট ‘সোফিয়া’। এবারের ডিজিটাল ওয়ার্ল্ডের প্রধান আকর্ষণ ছিল সৌদি আরবের নাগরিকত্ব পাওয়া কৃত্রিম বুদ্ধিমত্তাসম্পন্ন এই রোবট। গত ৬ ডিসেম্বর (মঙ্গলবার) ঢাকায় পৌঁছায় সোফিয়া এবং এর নির্মাতা ডেভিড হ্যানসন। ওইদিন বেলা আড়াইটায় একটি অনুষ্ঠানে অংশ নিয়ে পরদিন ভোর রাতে সিঙ্গাপুরের উদ্দেশে ঢাকা ছাড়ে সোফিয়া। ২৪ ঘণ্টারও কম সময় ঢাকায় অবস্থান করে এ রোবট সামাজিক যোগাযোগ মাধ্যমে আলোচনায় শীর্ষে পৌঁছে যায়। সবারই আগ্রহের কেন্দ্রবিন্দু ছিল রোবট সোফিয়া।পোপ ফ্রান্সিসের বাংলাদেশ সফরখ্রিষ্টান ধর্মের রোমান ক্যাথলিক শাখার প্রধান ধর্মগুরু পোপ ফ্রান্সিসের সফর নিয়ে পুরো বিশ্ববাসীর চোখ ছিল বাংলাদেশ ও মিয়ানমারে। কারণ তিনি এমন এক সময় এই দুই দেশ সফর করছিলেন যখন রোহিঙ্গাদের ওপর গণহত্যা চালানো হচ্ছিল। আর হাজার হাজার নির্যাতিত রোহিঙ্গা বাংলাদেশে প্রবেশ করছিল। শান্তি ও সম্প্রীতির বাণী নিয়ে ৩০ নভেম্বর তিন দিনের সফরে মিয়ানমার থেকে ঢাকায় আসেন পোপ। মিয়ানমার সরকারের অনুরোধে পোপ সেই দেশে রোহিঙ্গা শব্দটি ব্যবহার না করায় সমালোচনার মুখে পড়েন। পরে বাংলাদেশে তিনি রোহিঙ্গা শব্দটি ব্যবহার করেন। শরণার্থী শিবির থেকে ঢাকায় নিয়ে আসা ১৮ জন রোহিঙ্গা মুসলিমের সঙ্গে সাক্ষাতের পর পোপ ফ্রান্সিস বলেন, ‘আজ সৃষ্টিকর্তার উপস্থিতি রোহিঙ্গাদের মাঝেও।’ পোপের সফর বিশ্ব মিডিয়ার নজর কাড়ে।দুই সন্তানকে হত্যা করে মায়ের আত্মহত্যা১০ জানুয়ারি রাজধানীর ছোট দিয়াবাড়ি এলাকার একটি বাসা থেকে মা ও তার দুই শিশুর মরদেহ উদ্ধার করে পুলিশ। দুই সন্তানকে হত্যার পর মা আত্মহত্যা করে বলে পুলিশ প্রাথমিকভাবে জানায়। এই তিনজন হলেন আনিকা (২০), শিশু আবদুল্লাহ (৩) ও শামীমা (৫)। দুই শিশুর মরদেহ বিছানার ওপর এবং মায়ের মরদেহ ফ্যানের সঙ্গে ওড়না দিয়ে ঝুলন্ত অবস্থায় পাওয়া যায়। আনিকার স্বামীর নাম শামীম হোসেন। স্বামী-স্ত্রী দুই সন্তানসহ দিয়াবাড়ির ওই ভাড়া বাসায় থাকতেন। যে ঘরে মরদেহ পাওয়া গেছে, তা ভেতর থেকে তালাবদ্ধ ছিল। ধারণা করা হয়, অভিমান করে আনিকা তার দুই সন্তানকে হত্যার পর আত্মহত্যা করেছেন। শামীম দিয়াবাড়ি এলাকার এক সেলুনে কাজ করতেন এবং তার গ্রামের বাড়ি গোপালগঞ্জের মুকসুদপুর। এ ঘটনা নিয়েও আলোচনা শুরু হয়। প্রশ্ন ওঠে মানুষের মানসিক স্বাস্থ্যের অবনতি ঘটছে- নাকি মা-বাবার মধ্যে অমিলের বলিদান হচ্ছে নিষ্পাপ শিশুদের?এইচএস/বিএ/এআরএস/জেআইএম</body>
</article>
