<article>
  <headline>
দুই বোনকে গণধর্ষণ, ৫ জনের যাবজ্জীবন
</headline>
  <url>https://www.jagonews24.com/country/news/479557</url>
  <published_at>
</published_at>
  <category>ধর্ষণ</category>
  <body>নারায়ণগঞ্জের সোনারগাঁ উপজেলায় দুই বোনকে গণধর্ষণের দায়ে পাঁচজনকে যাবজ্জীবন সশ্রম কারাদণ্ড দিয়েছেন আদালত। একই সঙ্গে তাদের প্রত্যেককে ১ লাখ টাকা করে জরিমানা করা হয়। মঙ্গলবার বিকেলে নারায়ণগঞ্জের নারী ও শিশু নির্যাতন দমন ট্রাইব্যুনালের বিচারক মোহাম্মদ শাহীন উদ্দিন এ রায় ঘোষণা করেন।রায় ঘোষণার সময় মামলার প্রধান আসামি শাহআলম আদালতে উপস্থিত ছিল। দণ্ডপ্রাপ্ত শাহআলম সোনারগাঁ উপজেলার মঙ্গলেরগাঁ এলাকার মৃত হজরত আলীর ছেলে। দণ্ডপ্রাপ্ত বাকি চারজন পলাতক রয়েছে। তারা হলো- একই গ্রামের আবদুল খালেকের তিন ছেলে খোকন, এমদাদ ও ইকবাল এবং হাবিবউল্লাহর ছেলে জিয়া।আদালতের স্পেশাল পিপি রকিবউদ্দিন বলেন, ধর্ষণের শিকার দুই বোন পরিবার নিয়ে একসময় সোনারগাঁয়ে বসবাস করতেন। ২০০৮ সালে পরিবারের লোকজন ওই জমি বিক্রি করে লালমনিরহাটে চলে যান।২০১০ সালের ২৮ মে দুই বোন সোনারগাঁয়ের শান্তিনগর এলাকাতে চাচার বাড়িতে বেড়াতে আসেন। সেদিন রাতে দুই বোনকে রাস্তা থেকে তুলে নিয়ে একটি বাগানে গণধর্ষণ করে আসামিরা।একপর্যায়ে গাছে বেঁধে তাদের নগ্ন ছবি তুলে ১০ হাজার টাকা হাতিয়ে নেয়। এ ঘটনায় সোনারগাঁ থানায় ছয়জনের বিরুদ্ধে মামলা করে ধর্ষণের শিকার এক বোন। ওই মামলার আজ রায় দেন বিচারক।মো. শাহাদাত হোসেন/এএম/এমএস</body>
</article>
