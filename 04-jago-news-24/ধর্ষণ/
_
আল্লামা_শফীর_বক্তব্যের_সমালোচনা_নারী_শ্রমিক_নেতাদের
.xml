<article>
  <headline>
আল্লামা শফীর বক্তব্যের সমালোচনা নারী শ্রমিক নেতাদের
</headline>
  <url>https://www.jagonews24.com/national/news/475246</url>
  <published_at>
</published_at>
  <category>ধর্ষণ</category>
  <body>সুবর্ণচরসহ দেশের বিভিন্ন স্থানে নারী ও শিশু ধর্ষণ এবং হত্যার ঘটনায় দৃষ্টান্তমূলক শাস্তির দাবি জানিয়েছেন নারী শ্রমিক নেতারা। পাশাপাশি মেয়েদের লেখাপড়ার বিরুদ্ধে হেফাজতে ইসলামীর আমির আল্লামা আহমদ শফীর অশোভন ও কটূক্তিমূলক বক্তব্য প্রত্যাহারসহ তাকে ক্ষমা চাওয়ার দাবিও জানান তারা। মঙ্গলবার জাতীয় প্রেস ক্লাবের সামনে আয়োজিত এক মানববন্ধনে এ দাবি জানানো হয়।মানববন্ধনে বক্তারা বলেন, ‘জ্ঞান অর্জন করা প্রত্যেক নর-নারীর জন্য ফরজ কিন্তু আল্লামা শফী নারীদের পড়াশোনা না করার বিষয়ে যে মন্তব্য করেছেন তা নিঃসন্দেহে হাদিসবিরোধী বক্তব্য। বাংলাদেশের সরকারদলীয় নেতা নারী, বিরোধীদলীয় নেতা নারী, হাজার হাজার শ্রমিক-কর্মচারী নারী। তাই নারীরা শিক্ষিত না হলে দেশের উন্নয়ন বাধাগ্রস্ত হবে। এমতাবস্থায় হেফাজতের নেতা আল্লামা শফী নারীদের পড়াশোনা না করার বিষয়ে বিরূপ মন্তব্য করেছেন। এটা নিঃসন্দেহে একটি দেশের উন্নয়নের ধারা ব্যাহত করার বক্তব্য। তাই অনতিবিলম্বে আল্লামা শফীকে তার বক্তব্য প্রত্যাহার করে তাকে ক্ষমা চাইতে হবে।’এ সময় সুবর্ণচরসহ দেশের বিভিন্ন স্থানে নারী ও শিশু ধর্ষণ এবং হত্যার দৃষ্টান্তমূলক শাস্তির দাবিও জানান নারী শ্রমিক নেতারা।শ্রমিক নেত্রী লাভলী আক্তারের সভাপতিত্বে মানববন্ধনে শ্র‌মিক নেতা আবুল হো‌সেনসহ বি‌ভিন্ন শ্র‌মিক সংগঠনের নারী নেত্রীরা উপস্থিত ছিলেন।এএস/এসআর/এমএস</body>
</article>
