<article>
  <headline>
শার্শায় শিশু ধর্ষণের অভিযোগ
</headline>
  <url>https://www.jagonews24.com/country/news/521479</url>
  <published_at>
</published_at>
  <category>ধর্ষণ</category>
  <body> যশোরের শার্শা উপজেলার বাগআঁচড়া ইউনিয়নের বসতপুর গ্রামের ২ নম্বর কলোনিতে ৯ বছরের এক শিশুকে ধর্ষণ চেষ্টার অভিযোগ পাওয়া গেছে। রোববার বিকেলের দিকে এ ঘটনা ঘটে। শিশুটির মা বাদী হয়ে শার্শা থানায় একটি মামলা করেছেন।এই ঘটনা নিয়ে এলাকায় তোলপাড় শুরু হয়েছে। মামলা সূত্রে জানা যায়, ঘটনার দিন শিশুটি বাড়ির পাশে খেলা করছিল। তাকে একা পেয়ে হামিদ খন্দকার নামে এক ব্যক্তি তার বাড়িতে ডেকে নিয়ে যায়। এ সময় বাড়িতে লোকজন না থাকায় হামিদ শিশুটিকে জাপটে ধরে ঘরে নিয়ে ধর্ষণের চেষ্টা করে।পরে শিশুটি চিৎকার করলে হামিদ বিছানার কাঁথা কাপড় দিয়ে শিশুটিকে চেপে ধরে হত্যার চেষ্টা চালায়। শিশুটির চিৎকারে আশপাশের লোকজন ছুটে আসলে শিশুকে ফেলে রেখে পালিয়ে যায় হামিদ। এ ব্যাপারে স্থানীয় ক্ষমতাসীন দলের কয়েকজন নেতা জানান, হামিদ খন্দকার রাজনৈতিক প্রতিহিংসার শিকার। গত ইউপি নির্বাচনের সময় একজন ইউপি সদস্যের পক্ষে কাজ করায় আরেক ইউপি সদস্য তাকে এ ঘটনায় ফাঁসিয়ে দিয়েছে। এ বিষয়ে শার্শার বাগআঁচড়া পুলিশ তদন্ত কেন্দ্রের ভারপ্রাপ্ত কর্মকর্তা শুকদেব রায় জানান, ঘটনা শুনে শিশুটির পরিবারের সাথে কথা বলেছি। শিশুটির মা বাদী হয়ে রোববার সন্ধায় শার্শা থানায় একটি মামলা করেছেন। আসামিকে আটক করার জন্য অভিযান চলছে।মো. জামাল হোসেন/এমআরএম</body>
</article>
