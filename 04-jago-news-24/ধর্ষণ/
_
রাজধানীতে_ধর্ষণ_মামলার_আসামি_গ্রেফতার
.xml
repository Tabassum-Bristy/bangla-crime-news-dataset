<article>
  <headline>
রাজধানীতে ধর্ষণ মামলার আসামি গ্রেফতার
</headline>
  <url>https://www.jagonews24.com/national/news/281074</url>
  <published_at>
</published_at>
  <category>ধর্ষণ</category>
  <body>রাজধানীর কদমতলীতে এক তরুণীকে গণধর্ষণ মামলার আসামি মো. মাসুদ পারভেজকে (২১) গ্রেফতার করেছে ঢাকা মহানগর গোয়েন্দা (ডিবি-পূর্ব) বিভাগের একটি দল।সোমবার দিবাগত রাতে ডেমরা জোনাল টিমের অভিযানে তাকে গ্রেফতার করা হয়। মঙ্গলবার বিকেলে তাকে আদালতে পাঠানো হয়।বিকেলে এক বার্তায় বিষয়টি নিশ্চিত করেছে ঢাকা মেট্রোপলিটন পুলিশের (ডিএমপি) মিডিয়া ও পাবলিক রিলেসন্স বিভাগ।গ্রেফতারকৃত মাসুদ শরীয়তপুরের পালং থানার ঘুড়িপাড়া গ্রামের বাসিন্দা। তিনি কদমতলী থানার পূর্ব জুরাইন চেয়ারম্যান বাড়ি ব্যাংক কলোনি এলাকায় বসবাস করেন।ঘটনার বর্ণনায় জানা যায়, গত ২৮ মে সন্ধ্যায় ওই তরুণী তার মামার বাসা জুরাইন থেকে রিকশাযোগে বাসায় ফিরছিলেন। চেয়ারম্যান বাড়ি মোড় থেকে মাসুদের বন্ধু ও পলাতক আসামি শাওন ওই তরুণীকে ভয়-ভীতি দেখিয়ে অপহরণ করে পূর্ব জুরাইনের একটি বিদ্যালয়ে নিয়ে আটকে রাখেন। রাতে ওই তরুণীকে মাসুদ ও তার সহযোগীরা পালাক্রমে ধর্ষণ করেন।রাতভর ধর্ষণ শেষে মেয়েটিকে ভোরের দিকে একটি সিএনজিচালিত অটোরিকশায় তুলে দেয় তারা। পরে অটোরিকশা চালক মেয়েটিকে চেয়ারম্যান বাড়ি রোডে নামিয়ে দিয়ে চলে যায়।পরদিন কদমতলী থানায় একটি মামলা করেন ওই তরুণী। মামলাটির তদন্তভার দেওয়া হয় ডিবি পুলিশকে।এআর/এসআর/পিআর</body>
</article>
