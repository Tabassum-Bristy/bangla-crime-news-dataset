<article>
  <headline>
বাড়িতে ডেকে নিয়ে ষষ্ঠ শ্রেণির ছাত্রীকে ধর্ষণ
</headline>
  <url>https://www.jagonews24.com/country/news/511029</url>
  <published_at>
</published_at>
  <category>ধর্ষণ</category>
  <body>দিনাজপুরের বিরামপুরে কওমি মাদরাসার ষষ্ঠ শ্রেণির এক ছাত্রীকে ধর্ষণের অভিযোগ উঠেছে। এ ঘটনায় অভিযুক্ত সবুজ ইসলাম (২৪) নামে এক যুবককে গ্রেফতার করেছে পুলিশ। গতকাল মঙ্গলবার রাতে ধর্ষণের অভিযোগ এনে ওই ছাত্রীর বাবা বাদী হয়ে বিরামপুর থানায় মামলা করেন।মামলা দায়েরের পর রাতেই অভিযুক্ত সবুজ ইসলামকে গ্রেফতার করে পুলিশ। সবুজ বিরামপুর উপজেলার ৬ নং জোতবানী ইউনিয়নের জোতবানী গ্রামের সিরাজুল ইসলামের ছেলে।ওই ছাত্রীর পরিবারের বরাত দিয়ে বিরামপুর থানা পুলিশের ভারপ্রাপ্ত কর্মকর্তা (ওসি) মো. মনিরুজ্জামান জানান, গত সোমবার (১ জুলাই) সকাল ১০টার দিকে মাদরাসায় যাওয়ার পথে সবুজ কৌশলে ওই ছাত্রীকে তার বাড়িতে ডেকে নেন। পরে ঘরে নিয়ে তাকে ধর্ষণ করেন। সবুজের বাড়ির পাশ দিয়ে যাওয়ার সময় ওই ছাত্রীর চিৎকার শুনতে পান এলাকাবাসী। খবর পেয়ে ওই ছাত্রীর মা দেবরকে সঙ্গে নিয়ে সবুজের বাড়িতে যান। এ সময় সবুজ পালিয়ে যান।ওসি মনিরুজ্জামান বলেন, স্থানীয় ইউনিয়ন পরিষদের চেয়ারম্যান বিষয়টি মীমাংসার কথা বলে ছাত্রীর বাবা-মাকে মামলা করা থেকে বিরত রেখেছিলেন। পরে পুলিশ ঘটনাটি জানতে পারে। এরপর ছাত্রীর বাবা মঙ্গলবার রাতে সবুজের বিরুদ্ধে ধর্ষণের মামলা করেন।বিরামপুর থানা পুলিশের পরিদর্শক (তদন্ত) মো. সোহেল রানা জানান, মামলার পরপরই ওসি মনিরুজ্জামানের নেতৃত্বে পুলিশের একটি দল রাত ১০টার দিকে উপজেলার কাটলা ইউনিয়ন থেকে সবুজকে গ্রেফতার করে। গ্রেফতারের পর সবুজ জিজ্ঞাসাবাদে ওই ছাত্রীকে ধর্ষণের কথা স্বীকার করেছে। আজ ওই ছাত্রীকে স্বাস্থ্য পরীক্ষার জন্য দিনাজপুর এম আব্দুর রহিম মেডিকেল কলেজের ফরেনসিক বিভাগে পাঠানো হয়েছে। আসামি সবুজকে কোর্টে চালান দেয়া হয়েছে।এমদাদুল হক মিলন/আরএআর/আরআইপি</body>
</article>
