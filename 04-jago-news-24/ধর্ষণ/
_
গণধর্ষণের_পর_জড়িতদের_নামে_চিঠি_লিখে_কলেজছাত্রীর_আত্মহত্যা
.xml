<article>
  <headline>
গণধর্ষণের পর জড়িতদের নামে চিঠি লিখে কলেজছাত্রীর আত্মহত্যা
</headline>
  <url>https://www.jagonews24.com/country/news/461819</url>
  <published_at>
</published_at>
  <category>ধর্ষণ</category>
  <body>পাবনার সুজানগর উপজেলায় এক কলেজছাত্রীকে গণধর্ষণের অভিযোগ উঠেছে কথিত প্রেমিক ও তার সহযোগীদের বিরুদ্ধে। ধর্ষণের অপমান সইতে না পেরে বিষপানে আত্মহত্যা করেছেন ১৯ বছর বয়সী ওই কলেজছাত্রী। আত্মহননের আগে ওই কলেজছাত্রী তার মৃত্যুর জন্য ৩ জনকে দায়ী করে একটি চিঠি লিখে রেখে গেছেন।পুলিশ ও পরিবার জানায়, সুজানগর উপজেলার হাটখালী ইউনিয়নের শ্রীপুর গ্রামের ওই কলেজছাত্রী মালিফা সেলিম রেজা হাবিব ডিগ্রি কলেজে ছাত্রী। তার সঙ্গে প্রেমের সম্পর্ক গড়ে ওঠে একই এলাকার মৃত রজব আলীর ছেলে ছোবদুল খানের। সম্পর্কের খাতিরে আড্ডা দিতে গত বৃহস্পতিবার তাকে (কলেজছাত্রীকে) কাশিনাথপুর নামে একটি স্থানে ডেকে নিয়ে যায় প্রেমিক। সেখানে তাকে সারারাত পালাক্রমে ধর্ষণ করে প্রেমিক ছোবদুল ও তার সহযোগীরা।পরদিন শুক্রবার এ ঘটনা কাউকে না জানানোর জন্য হুমকি দিয়ে কলেজছাত্রীকে বাড়িতে পাঠিয়ে দেয় অভিযুক্তরা। বাড়ি ফিরে এ অপমান সইতে না পেরে ওই দিনই বিষপান করেন তিনি। তাকে মুমূর্ষু অবস্থায় প্রথমে পাবনা জেনারেল হাসপাতালে ভর্তি করা হয়। পরে অবস্থার অবনতি হলে রাজশাহী মেডিকেল কলেজ হাসপাতালে নেয়ার পথে সোমবার রাতে তার মৃত্যু হয়। মঙ্গলবার দুপুরে পাবনা জেনারেল হাসপাতাল মর্গে নিহতের ময়নাতদন্ত সম্পন্ন হয়েছে।এ ঘটনায় সুজানগর থানা পুলিশের অফিসার ইনচার্জ (ওসি) শরিফুল ইসলাম জানান, মঙ্গলবার বিকেলে ময়নাতদন্ত শেষে মরদেহ পরিবারের কাছে হস্তান্তর করা হয়েছে। এ ঘটনায় কলেজছাত্রীর বাবা বাদী হয়ে ছোবদুলকে এজাহারনামীয় ও অজ্ঞাতনামা ৩/৪ জনকে আসামি করে একটি মামলা দায়ের করেছেন। তবে এখন পর্যন্ত কাউকে গ্রেফতার করতে পারেনি পুলিশ।একে জামান/এমএএস/জেআইএম</body>
</article>
