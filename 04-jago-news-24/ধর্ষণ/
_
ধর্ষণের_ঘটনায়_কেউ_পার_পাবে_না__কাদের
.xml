<article>
  <headline>
ধর্ষণের ঘটনায় কেউ পার পাবে না : কাদের
</headline>
  <url>https://www.jagonews24.com/national/news/472920</url>
  <published_at>
</published_at>
  <category>ধর্ষণ</category>
  <body>ভোট দেয়া নিয়ে ‘নৌকা’র সমর্থকদের সঙ্গে বাগবিতণ্ডার পর নোয়াখালীতে এক নারী ধর্ষণের ঘটনার সঙ্গে জড়িত কেউ রেহাই পাবে না বলে জানিয়েছেন সড়ক পরিবহন ও সেতুমন্ত্রী ওবায়দুল কাদের।বুধবার সচিবালয়ে বাংলাদেশে নিযুক্ত ভারতের বিদায়ী হাইকমিশনার হর্ষবর্ধণ শ্রিংলার সঙ্গে সৌজন্য সাক্ষাতের পর সাংবাদিকদের এক প্রশ্নের জবাবে এ কথা জানান আওয়ামী লীগের সাধারণ সম্পাদক।নির্বাচনের দিবাগত রাতে নোয়াখালীর সুবর্ণচরে স্বামী-সন্তানকে বেঁধে রেখে এক নারীকে দল বেঁধে ধর্ষণের অভিযোগ পাওয়া গেছে। ওই নারীর দাবি, ৩০ ডিসেম্বর রোববার সকালে তিনি তার এলাকার ভোট কেন্দ্রে ভোট দিতে গেলে নৌকার কয়েকজন সমর্থক তাকে নৌকা প্রতীকে ভোট দিতে বলেন। তিনি তখন ধানের শীষে ভোট দেয়ার কথা বললে তাদের সঙ্গে তর্কাতর্কি হয়। পরে রাতে ধর্ষণের ঘটনা ঘটে।এ ঘটনার বিষয়ে দৃষ্টি আকর্ষণ করা হলে ওবায়দুল কাদের বলেন, ‘আমি এ ঘটনাটি সেদিনই জেনেছি। ওই নির্বাচনী এলাকা আমার নয়, কিন্তু আমার জেলায়। এ ধরনের ঘটনা অবশ্যই নিন্দনীয় এবং শাস্তিযোগ্য অপরাধ। এ ঘটনার সঙ্গে যারাই জড়িত হোক কেউ পার পাবে না।’তিনি বলেন, ‘আমি এ ব্যাপারে আমাদের নেত্রী শেখ হাসিনার মনোভাব জানি। অলরেডি পুলিশের আইজির সঙ্গে আমার কথা হয়েছে। ডিআইজি সম্ভবত স্পটে গেছেন। সেনাবাহিনীর ওই অঞ্চলের দায়িত্বপ্রাপ্ত অফিসাররাও বিষয়টি সিরিয়াসলি দেখছেন। প্রশাসনও তৎপর।’ওবায়দুল কাদের বলেন, ‘আমি বলতে পারি সরকার এ ব্যাপারে কঠোর অবস্থানে আছে। এখানে অপরাধী যেই হোক শাস্তি তাকে পেতেই হবে। তদন্ত করে ব্যবস্থা নেয়া হবে।’নির্বাচন সংক্রান্ত নিউজের কারণে মঙ্গলবার বাংলা ট্রিবিউনের খুলনা প্রতিনিধি ও খুলনা থেকে প্রকাশিত দৈনিক প্রবাহের সিটি এডিটর হেদায়েত হোসেন মোল্লাকে গ্রেফতার করা হয়েছে।সাংবাদিক গ্রেফতারের বিষয়ে জানতে চাইলে ওবায়দুল কাদের বলেন, ‘বিষয়টি এখনও জানি না। খোঁজ নেব।’আরএমএম/এসএইচএস/এমএস</body>
</article>
