<article>
  <headline>
৪ মাস পালিয়ে থাকা ধর্ষক বন্দুকযুদ্ধে নিহত
</headline>
  <url>https://www.jagonews24.com/national/news/509548</url>
  <published_at>
</published_at>
  <category>ধর্ষণ</category>
  <body>চট্টগ্রামের সীতাকুণ্ড উপজেলায় র‌্যাবের সঙ্গে কথিত বন্দুকযুদ্ধে স্কুলছাত্রী ধর্ষণে অভিযুক্ত রানা (২০) নিহত হয়েছেন। বৃহস্পতিবার (২৭ জুন) ভোরে এ ঘটনা ঘটে। বিষয়টি জাগো নিউজকে নিশ্চিত করেছেন র‌্যাব-৭ এর মিডিয়া অফিসার সহকারী পুলিশ সুপার মো. মাশকুর রহমান।তিনি জানান, চলতি বছরের ফেব্রুয়ারিতে সীতাকুণ্ড উপজেলার আমিরাবাদ গ্রামে সপ্তম শ্রেণির এক ছাত্রীকে ডেকে নিয়ে ধর্ষণ করে প্রতিবেশী যুবক রানা। ঘটনার পর তার বিরুদ্ধে থানায় মামলা দায়ের হলেও, রানা পলাতক ছিল। চার মাস পলাতক থাকার পর সম্প্রতি সে এলাকায় আসে।পু্লিশ সুপার মো. মাশকুর রহমান বলেন, ‘গোপন সংবাদের ভিত্তিতে আজ রানাকে গ্রেফতারের জন্য গেলে সে র‌্যাব সদস্যদের লক্ষ্য করে গুলি ছোড়ে। র‌্যাব সদস্যরাও পাল্টা গুলি ছোড়ে। পরে ঘটনাস্থল থেকে তার গুলিবিদ্ধ লাশ এবং ১টি অস্ত্র ও ১১ রাউন্ড গুলি উদ্ধার করা হয়।এমআরএম/পিআর</body>
</article>
