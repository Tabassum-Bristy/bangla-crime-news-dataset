<article>
  <headline>
ধর্ষণ-সহিংসতামুক্ত শিশুর নিরাপদ শৈশবের দাবি
</headline>
  <url>https://www.jagonews24.com/national/news/516552</url>
  <published_at>
</published_at>
  <category>ধর্ষণ</category>
  <body>শিশু ধর্ষণ ও সহিংসতামুক্ত নিরাপদ শৈশবের দাবিতে মানববন্ধন অনুষ্ঠিত হয়েছে। শনিবার জাতীয় শহীদ মিনারের সামনে বিকেল সোয়া ৫টার দিকে এ মানববন্ধন অনুষ্ঠিত হয়। এসএসসির ৯৯তম ব্যাচ এ মানববন্ধনের আয়োজন করে।মানববন্ধনে বক্তারা বলেন, সম্প্রতি বাংলাদেশে শিশু ধর্ষণের মাত্রা বেড়ে গেছে। অন্যদিকে অপরাধের ধরন আরও নৃশংস ও বর্বর হচ্ছে। বেসরকারি সংস্থার তথ্য অনুযায়ী, জানুয়ারি থেকে গত এপ্রিল পর্যন্ত বাংলাদেশে ২৯০ শিশু ধর্ষণ হয়েছে। যা গত বছরের তুলনায় ২৪ শতাংশ বেশি।বক্তারা বলেন, আমরা প্রবল উদ্বেগ থেকে ১৯৯৯ সালে যারা এসএসসি পরীক্ষায় অংশগ্রহণ করেছি, তারা ফেসবুকভিত্তিক গ্রুপ ‘এসএসসি ৯৯’ এর মাধ্যমে মানববন্ধন করে একত্রিত হওয়ার উদ্যোগ নেই। আমরা আমাদের পরিবার ও শিশুসন্তানদের নিয়ে মানববন্ধনে অংশগ্রহণের মধ্য দিয়ে সারাদেশে নিরাপদ পরিবেশ ও শিশু অধিকার রক্ষায় সরকারকে আরও কঠোর হওয়ার অনুরোধ করছি।মানববন্ধনে লিখিত বক্তব্য পাঠ করেন আবদুল মহিজ। তিনি বলেন, আমরা সারাদেশে শিশু ধর্ষণ, সহিংসতা-নির্যাতন বন্ধের দাবিতে এ মানববন্ধনের আয়োজন করেছি। আমাদের মূল স্লোগান হলো, নিরাপদ পরিবেশ নিরাপদ অধিকার। শিশু নির্যাতন আর নয়, দ্রুত বিচারের মাধ্যমে এর সমাধান চাই।মানববন্ধন থেকে ‘পশুর কাছে মানুষের পরাজয় হতে পারে না’, ‘শিশু নির্যাতন বন্ধ করো ‘, ‘সোনার বাংলাদেশ দিনে দিনে বাড়ছে দায়, শিশু ধর্ষণের প্রতিকার চাই’, ‘নারী ও শিশুর ওপর ঘরে-বাইরের নির্যাতন বন্ধ করো’, ‘শিশুর নিরাপদ জীবন চাই বিচারহীনতার সুযোগ নাই’, ‘আজকের শিশু আগামীর দিনের উজ্জ্বল ভবিষ্যৎ’- এমন বিভিন্ন ধরনের স্লোগানে মুখরিত হয়ে ওঠে কেন্দ্রীয় শহীদ মিনার।এফএইচ/এমএআর/এমকেএইচ</body>
</article>
