<article>
  <headline>
ধর্ষণ মামলা তুলে নিতে কলেজছাত্রীকে মারধর
</headline>
  <url>https://www.jagonews24.com/country/news/453350</url>
  <published_at>
</published_at>
  <category>ধর্ষণ</category>
  <body>গাজীপুরে ধর্ষণ মামলা তুলে নিতে এক কলেজছাত্রীকে মারধর করেছে আসামিরা। সোমবার রাতে গাজীপুর সিটি কর্পোরেশনের দক্ষিণ সালনা মোল্লা পাড়া এলাকায় এ ঘটনা ঘটে।ওই ছাত্রীর বাবা জানান, প্রেমের ফাঁদে ফেলে বিয়ের কথা বলে দক্ষিণ সালনা মোল্লাপাড়া এলাকার মো. নূর ইসলামের ছেলে মো. কাওসার গত ৭ জুন তার মেয়েকে ডেকে পার্শ্ববর্তী একটি বাড়িতে নিয়ে যায়। সেখানে তাকে জোরপূর্বক ধর্ষণ করে। এ সময় ওই বাড়ির পাশে কাওসারের আরো ৪-৫ জন সহযোগী পাহারায় ছিল।ঘটনার পর কলেজছাত্রী কান্নাকাটি করলে তাকে বিয়ে করবে বলে ধর্ষণের বিষয়টি গোপন রাখতে বলে। অন্যথায় তাকে হত্যার হুমকী দেয়। এক পর্যায়ে কান্নাকাটির শব্দ পেয়ে আশপাশের লোকজন এগিয়ে এলে কাওসার তার সহযোগীদের নিয়ে পালিয়ে যায়।এ ঘটনায় ওই কলেজছাত্রী বাদী হয়ে ৯ জুন কাওসার ও তার সহযোগী সবদুল আলীর ছেলে মো. আসাদুল, মো. আ. ছাত্তারের ছেলে জনি, সোহেল এবং মোহাম্মদ আলীকে আসামি করে জয়দেবপুর থানায় নারী ও শিশু নির্যাতন দমন আইনে মামলা করেন। এ মামলায় পুলিশ তদন্ত শেষে গত ১৯ সেপ্টেম্বর আদালতে চার্জশিট প্রদান করে। তিনি অভিযোগ করেন, মামলার পর থেকে আসামিরা মামলা তুলে নিতে বারবার হুমকি দিচ্ছিল। পুলিশ অভিযোগপত্র দেয়ার খবর শুনে মামলা তুলে নিতে সোমবার সন্ধ্যায় ওই কলেজছাত্রীর বাড়িতে যায় মামলার প্রধান আসামি কাওসার ও তার সহযোগীরা। এ সময় ওই ছাত্রীর বাবা-মা বাসায় ছিলেন না। তাদের না পেয়ে কলেজছাত্রীকে অকথ্য ভাষায় গালিগালাজ ও বেধড়ক মারধর করেন আসামিরা। এছাড়া তারা মামলা না ওঠালে তার বড় ধরনের ক্ষতি এবং জীবননাশের হুমকী দিয়ে চলে যায়।এ ঘটনায় মঙ্গলবার দুপুরে গাজীপুর সদর থানায় সাধারণ ডায়রি করেছে ওই কলেজছাত্রী।আমিনুল ইসলাম/এফএ/পিআর</body>
</article>
