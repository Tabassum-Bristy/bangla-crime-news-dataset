<article>
  <headline>
বিউটি হত্যা, বাবুলের শ্বশুরসহ তিনজনকে জিজ্ঞাসাবাদ
</headline>
  <url>https://www.jagonews24.com/country/news/418180</url>
  <published_at>
</published_at>
  <category>ধর্ষণ</category>
  <body>হবিগঞ্জের শায়েস্তাগঞ্জে স্কুলছাত্রী বিউটি আক্তারকে ধর্ষণ ও হত্যা মামলার প্রধান আসামি বাবুলের শ্বশুর, খালা ও খালাতো বোনকে জিজ্ঞাসাবাদ করেছে পুলিশ।জিজ্ঞাসাবাদ শেষে বৃহস্পতিবার সন্ধ্যায় তাদেরকে স্থানীয় ইউনিয়ন পরিষদ সদস্য ফরিদ মিয়ার জিম্মায় ছেড়ে দেয়া হয়। তারা হলেন, বাবুলের শ্বশুর আব্দুল কাদির (৫০), খালা জহুর চান বিবি (৬০) ও খালাতো বোন ঝুমা আক্তার (২০)।জিজ্ঞাসাবাদের সত্যতা নিশ্চিত করে শায়েস্তাগঞ্জ থানা পুলিশের ভারপ্রাপ্ত কর্মকর্তা (ওসি) আনিছুর রহমান জানান, বৃহস্পতিবার তাদেরকে পৃথক সময়ে আটক করা হয়। পরবর্তীতে জিজ্ঞাসাবাদ শেষে ছেড়ে দেয়া হয়েছে। এছাড়াও বাবুলকে গ্রেফতারে পুলিশ চেষ্টা চালিয়ে যাচ্ছে বলেও জানান তিনি।গত ১৭ মার্চ বেলা সাড়ে ১১টায় শায়েস্তাগঞ্জের পুরাইকলা বাজার সংলগ্ন হাওর থেকে স্কুলছাত্রী বিউটির মরদেহ উদ্ধার করা হয়। মরদেহে ধারালো অস্ত্রের আঘাত ছিল।পরে এ ঘটনায় বিউটিকে হত্যা ও ধর্ষণের অভিযোগে ১৭ মার্চ তার বাবা সায়েদ আলী বাদী হয়ে বাবুল মিয়াসহ দু’জনের নাম উলে­খ করে এবং অজ্ঞাত কয়েকজনকে আসামি করে শায়েস্তাগঞ্জ থানায় হত্যা মামলা দায়ের করেন।মামলার পর ২১ মার্চ পুলিশ বাবুলের মা কলমচান ও সন্দেহভাজন হিসেবে একই গ্রামের ইসমাইলকে আটক করে। কিন্তু মূলহোতা বাবুলকে এখনও আটক করতে পারেনি পুলিশ।এর আগে গত ১ মার্চ বিউটির বাবা সায়েদ আলী বাদী হয়ে বাবুল ও তার মা স্থানীয় ইউপি সদস্য কলমচানের বিরুদ্ধে হবিগঞ্জ নারী ও শিশু নির্যাতন দমন ট্রাইব্যুনালে অপহরণ ও ধর্ষণ মামলা দায়ের করেন। মামলার দুই সপ্তাহ পর বিউটির মরদেহ উদ্ধার করা হয়।এদিকে বৃহস্পতিবার (২৯ মার্চ) দুপুরে হবিগঞ্জের অতিরিক্ত পুলিশ সুপার আ স ম শামছুর রহমান ভূঁইয়াকে প্রধান করে এ কমিটি গঠন করা হয়। কমিটিকে আগামী তিন কার্যদিবসের মধ্যে প্রতিবেদন দেয়ার জন্য নির্দেশ দিয়েছেন হবিগঞ্জের পুলিশ সুপার বিধান ত্রিপুরা।কমিটির অন্য সদস্যরা হলেন, অতিরিক্ত পুলিশ সুপার শৈলেন চাকমা ও সহকারী পুলিশ সুপার রবিউল ইসলাম।এ ব্যাপারে পুলিশ সুপার বিধান ত্রিপুরা জানান, বিষয়টি তদন্ত করে আগামী তিন কার্যদিবসের মধ্যে কমিটিকে প্রতিবেদন দখিল করতে বলা হয়েছে।কামরুজ্জামান আল রিয়াদ/এমএএস/জেআইএম</body>
</article>
