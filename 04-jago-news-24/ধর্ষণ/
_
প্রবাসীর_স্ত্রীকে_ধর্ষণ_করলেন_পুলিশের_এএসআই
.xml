<article>
  <headline>
প্রবাসীর স্ত্রীকে ধর্ষণ করলেন পুলিশের এএসআই
</headline>
  <url>https://www.jagonews24.com/country/news/344704</url>
  <published_at>
</published_at>
  <category>ধর্ষণ</category>
  <body>টাঙ্গাইলের ঘাটাইলে পুলিশের সহকারী উপ-পরিদর্শক (এএসআই) মিনহাজ উদ্দিন মিন্টুর বিরুদ্ধে সিঙ্গাপুর প্রবাসী এক ব্যক্তির স্ত্রীকে ধর্ষণের অভিযোগ উঠেছে। উপজেলার টেপিকুশারিয়া গ্রামে এ ঘটনাটি ঘটেছে।শুক্রবার বিকেলে টাঙ্গাইল প্রেসক্লাবের বঙ্গবন্ধু অডিটরিয়ামে এক সংবাদ সম্মেলনে এ অভিযোগ করেছেন ধর্ষণের শিকার ওই নারী। পুলিশ কর্মকর্তার বিরুদ্ধে অভিযোগ দায়ের করায় থানায় মামলা গ্রহণ করা হয়নি বলেও অভিযোগ করেন তিনি।অভিযোগে জানা যায়, টাঙ্গাইলের ঘাটাইল উপজেলার টেপিকুশারিয়া গ্রামের জয়নাল আবেদীন গত ৯ বছর পূর্বে চাকরির উদ্দেশ্যে সিঙ্গাপুর যান। এ সুযোগ নিয়ে একই গ্রামের বাসিন্দা আব্দুল করিমের ছেলে ও সিলেটে পুলিশের সহকারী উপ-পরিদর্শক পদে কর্মরত মিনহাজ উদ্দিন মিন্টু গত তিন বছর যাবৎ জয়নাল আবেদীনের স্ত্রীকে নানাভাবে কুপ্রস্তাব ও উত্ত্যক্ত করে আসছিলেন। তার কুপ্রস্তাবে সাড়া না দেয়ায় গত ২৭ জুন রাতে ঘরে ঢুকে ওই প্রবাসীর স্ত্রীকে ছুরি দেখিয়ে ধর্ষণ করেন মিনহাজ উদ্দিন মিন্টু।এ ঘটনা কাউকে জানালে তাকে হত্যা করাসহ ধর্ষণের সময় ধারণকৃত ভিডিও চিত্র তিনি ফেসবুক ও ইন্টারনেটে ছেড়ে দেয়ার হুমকি দেন। তার ব্ল্যাকমেইলে অতিষ্ট হয়ে ওঠেন প্রবাসীর স্ত্রী। এরই মধ্যে স্বামী জয়নাল আবেদীন দেশে ফিরে আসেন। গত ২০ সেপ্টেম্বর সন্ধ্যায় ওই পুলিশ কর্মকর্তা তাকে ফের ধর্ষণের চেষ্টা করলে তিনি ডাক-চিৎকার শুরু করেন। এ সময় প্রতিবেশী ও বাড়ির লোকজন এগিয়ে আসলে ওই পুলিশ কর্মকর্তা তাকে হত্যাসহ নানা ধরনের হুমকি দিয়ে পালিয়ে যান।পরে প্রবাসীর স্ত্রী ঘটনাটি পরিবারকে খুলে বলেন ও গতকাল বৃহস্পতিবার নিজে বাদী হয়ে থানায় মামলা করতে যান। তবে এ ঘটনায় পুলিশের কর্মকর্তা জড়িত থাকায় থানা কর্তৃপক্ষ মামলাটি গ্রহণ করেনি বলেও অভিযোগ করেন ওই প্রবাসীর স্ত্রী।সংবাদ সম্মেলনে প্রবাসী জয়নাল আবেদীন এবং তার বড় ভাই জসিম উদ্দিনও উপস্থিত ছিলেন।এ বিষয়ে যোগাযোগ করা হলে অভিযুক্ত পুলিশের সহকারী উপ-পরিদর্শক (এএসআই) মিনহাজ উদ্দিন মিন্টু দাবি করেন, ঘটনাটি সাজানো। এটি একটি ষড়যন্ত্র। তাকে হেয় প্রতিপন্ন করার জন্যই ওই নারী এমন অভিযোগ তুলেছেন।এ প্রসঙ্গে ঘাটাইল থানা পুলিশের ভারপ্রাপ্ত কর্মকর্তা (ওসি) মহিউদ্দিন বলেন, এটি একটি পরকীয়া প্রেমঘটিত বিষয়। থানায় অভিযোগ দায়ের হয়েছে। বিষয়টি নিয়ে প্রাথমিক তদন্ত চলছে। অভিযোগ প্রমাণিত হলে মামলা নেয়া হবে বলে তিনি জানান।আরিফ উর রহমান টগর/আরএআর/আইআই</body>
</article>
