<article>
  <headline>
এবার সুবর্ণচরে কিশোরীকে তিনজন মিলে ধর্ষণ
</headline>
  <url>https://www.jagonews24.com/country/news/520526</url>
  <published_at>
</published_at>
  <category>ধর্ষণ</category>
  <body>নোয়াখালীর সুবর্ণচর উপজেলার মোহাম্মদপুর ইউনিয়নে ১৪ বছরের এক কিশোরীকে গণধর্ষণের ঘটনা ঘটেছে। নির্যাতিতা ওই কিশোরী নোয়াখালী জেনারেল হাসপাতালে চিকিৎসাধীন।এ ঘটনায় দুইজনকে জিজ্ঞাসাবাদের জন্য আটক করা হয়েছে। গতকাল বৃহস্পতিবার রাতে ওই ইউনিয়নের চর আলাউদ্দিন গ্রামের বরইতলা এলাকার একটি মাছের ঘেরে এ ঘটনা ঘটে।এর আগে চলতি বছরের গত ১ মার্চ নোয়াখালীর সুবর্ণচর উপজেলার মোহাম্মদপুর ইউনিয়নে ধর্ষণের শিকার এক গৃহবধূ বিষপানে আত্মহত্যা করেছেন। স্বামীর সঙ্গে স্থানীয় নির্বাচন নিয়ে দ্বন্দ্বের জেরে ধর্ষণের শিকার হয়েছেন গৃহবধূ। পরে বিষপান করে আত্মহত্যা করেন তিনি।নির্যাতিতা ওই কিশোরী জানান, সন্ধ্যায় বাড়ি থেকে তার ভাগনিকে নিয়ে বোনের বাড়িতে যাচ্ছিল। পথিমধ্যে খালপাড় এলাকায় চারজন তার পথরোধ করে এবং তার মুখ চেপে ধরে তাকে পার্শ্ববর্তী একটি খামার বাড়িতে নিয়ে গিয়ে তিনজন পালাক্রমে তাকে ধর্ষণ করে। এক পর্যায়ে সে জ্ঞান হারিয়ে পেলে। পরে তাকে তার বোনসহ লোকজন উদ্ধার করে।নির্যাতিতার বড় বোন জানান, ঘটনার পর তার শিশু মেয়ে বাড়িতে গিয়ে কান্নাকাটি করে তাকে জানায় তার খালাকে কারা যেন পথ থেকে তুলে নিয়ে গেছে। এমন খবর জানার পর বাড়ি ও বাড়ির আশপাশের লোকজন নিয়ে বোনকে খুঁজতে খুঁজতে রাত প্রায় সাড়ে ১২টার দিকে পার্শ্ববর্তী একটি খামার বাড়িতে গিয়ে তাকে বিবস্ত্র ও অজ্ঞান অবস্থায় পায়। পরে তাকে উদ্ধার করে বাড়ি নিয়ে আসে এবং সকালে নোয়াখালী জেনারেল হাসপাতালে ভর্তি করান।চরজব্বার থানা পুলিশের ওসি মো. সাহেদ উদ্দিন জানান, এ ঘটনায় থানায় কোনো অভিযোগ দেয়া হয়নি। তারপরও তিনি খবর পেয়ে ঘটনাস্থল পরিদর্শন করেছেন এবং জিজ্ঞাসাবাদের জন্য দুই জনকে আটক করে থানায় আনা হয়েছে।মিজানুর রহমান/এমএএস/পিআর</body>
</article>
