<article>
  <headline>
চলন্ত বাসে প্রবাসী নারীকে ধর্ষণচেষ্টা, চালক-হেলপারের রিমান্ড
</headline>
  <url>https://www.jagonews24.com/country/news/506982</url>
  <published_at>
</published_at>
  <category>ধর্ষণ</category>
  <body>মানিকগঞ্জের ঘিওর উপজেলায় চলন্ত বাসে জর্ডান ফেরত নারীকে ধর্ষণচেষ্টা মামলার আসামি চালক ও হেলপারের তিনদিন করে রিমান্ড মঞ্জুর করেছেন আদালত।রোববার দুপুরে মানিকগঞ্জের চিফ জুডিশিয়াল ম্যাজিস্ট্রেট আদালত-৮-এর ঘিওর আমলী আদালতের বিচারক রওশন আরা বেগম তাদের এ রিমান্ড মঞ্জুর করেছেন।তারা হলো- স্বপ্ন পরিবহনের চালক নায়েব আলী (৪০) ও হেলপার সোহাগ (২০)। চালকের বাড়ি মানিকগঞ্জের হরিরামপুর উপজেলায় এবং হেলপারের বাড়ি নাটেরের নলডাঙ্গায়। শনিবার তাদের সাতদিন করে রিমান্ড চেয়ে আদালতে পাঠায় পুলিশ।ঘিওর থানা পুলিশের ভারপ্রাপ্ত কর্মকর্তা (ওসি) আশরাফুল আলম বলেন, চলন্ত বাসে জর্ডান ফেরত নারীকে ধর্ষণচেষ্টা মামলার আসামি চালক ও হেলপারের তিনদিন করে রিমান্ড মঞ্জুর করেছেন আদালত।ওসি আশরাফুল হক বলেন, জর্ডান ফেরত ওই নারী শুক্রবার সন্ধ্যায় হজরত শাহজালাল আন্তর্জাতিক বিমানবন্দর থেকে রওনা দিয়ে মানিকগঞ্জ বাসস্ট্যান্ডে পৌঁছেন। এরপর তার গ্রামের বাড়ি ঘিওরের উদ্দেশ্যে স্বপ্ন পরিবহনের একটি বাসে ওঠেন। রাস্তায় সব যাত্রী নেমে গেলে বাসের লাইট বন্ধ করে দিয়ে চালক নায়েব আলী ও হেলপার সোহাগ ওই নারীকে ধর্ষণের চেষ্টা করে।এ সময় ওই নারী চিৎকার করলে বাস থেকে ধাক্কা দিয়ে ফেলে দেয়া হয়। পরে বাসটি দ্রুত দৌলতপুরের দিকে চলে যায়। স্থানীয়রা পুলিশকে খবর দেন এবং গাড়ির পেছনে ধাওয়া করেন। পরে দৌলতপুর থানা পুলিশের সহায়তায় চালক ও হেলপারকে গ্রেফতার করা হয়। এ ঘটনায় ওই নারী বাদী হয়ে রাতেই ঘিওর থানায় মামলা করেন। ওই মামলায় চালক ও হেলপারকে গ্রেফতার দেখিয়ে সাতদিন করে রিমান্ড চেয়ে আদালতে পাঠালে তিন করে রিমান্ড মঞ্জুর করেন আদালত।বি.এম খোরশেদ/এএম/পিআর</body>
</article>
