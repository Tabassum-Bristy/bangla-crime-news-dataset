<article>
  <headline>
ধর্ষণের শাস্তি মৃত্যুদণ্ড করার দাবিতে ইবিতে মানববন্ধন
</headline>
  <url>https://www.jagonews24.com/campus/news/513889</url>
  <published_at>
</published_at>
  <category>ধর্ষণ</category>
  <body>সারাদেশে একের পর এক ঘটতে থাকা খুন, ধর্ষণ ও শিশু নির্যাতনকারীদের আইনের আওতায় আনার দাবি জানিয়েছে ইসলামী বিশ্ববিদ্যালয়ের (ইবি) শিক্ষার্থীরা। একই সঙ্গে ধর্ষণের শাস্তি মৃত্যুদণ্ড করারও দাবি জানান তারা।সোমবার বেলা ১১টার দিকে বিশ্ববিদ্যালয়ের ‘মৃত্যুঞ্জয়ী মুজিব’ এর পাদদেশে ইবি শাখা ছাত্র মৈত্রী আয়োজিত মানববন্ধনে এসব দাবি জানানো হয়। মানববন্ধন চলাকালে সমাবেশে বক্তারা বলেন, এদেশের মাটিতে আমরা রাজাকারদের বিচার করতে পেরেছি। কিন্তু খুনি, ধর্ষণকারী ও শিশু নির্যাতনকারীদের বিচার করতে পারছি না কেন? এজন্য তারা সকারের কর্তাব্যক্তিদের কার্যকর ভূমিকা পালনের আহ্বান জানান।মানববন্ধন থেকে খুন, ধর্ষণ ও শিশু নির্যাতনকারীদের সর্বোচ্চ শাস্তির বিধান মৃত্যুদণ্ড করার দাবি জানানো হয়।ছাত্র মৈত্রী কেন্দ্রীয় সংসদের সদস্য ও ইসলামী বিশ্ববিদ্যালয় শাখার সভাপতি মোরশেদ হাবিবের সভাপতিত্বে মানববন্ধনে অন্যান্যদের মধ্যে বক্তব্য রাখেন ইবি ছাত্র মৈত্রীর সহ-সভাপতি আরিফুর রহমান, সাংগঠনিক সম্পাদক শামিমুল ইসলাম সুমন, শেখ রাসেল হলের সভাপতি আশিকুর রহমান প্রমুখ। ছাত্র মৈত্রী ইবি শাখার সাধারণ সম্পাদক আব্দুর রউফের সঞ্চালনায় মানবন্ধনে আরও উপস্থিত ছিলেন দফতর সম্পাদক মুতাসিম বিল্লাহ পাপ্পু, প্রচার সম্পাদক মোরশেদুল ইসলাম, সাহিত্য, সংস্কৃতি ও ক্রিড়া সম্পাদক আশিকুল ইসলাম, তথ্য ও প্রযুক্তি বিষয়ক সম্পাদক আখতার হোসাইন আজাদসহ বিভিন্ন পর্যয়ের নেতাতর্মীরা।সোহাগ ফেরদৌস/এমবিআর/এমকেএইচ</body>
</article>
