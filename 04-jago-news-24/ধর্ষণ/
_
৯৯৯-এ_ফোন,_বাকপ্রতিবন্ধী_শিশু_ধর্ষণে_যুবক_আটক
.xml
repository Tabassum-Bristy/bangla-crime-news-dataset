<article>
  <headline>
৯৯৯-এ ফোন, বাকপ্রতিবন্ধী শিশু ধর্ষণে যুবক আটক
</headline>
  <url>https://www.jagonews24.com/country/news/493266</url>
  <published_at>
</published_at>
  <category>ধর্ষণ</category>
  <body>জয়পুরহাটের কালাই উপজেলার ভুগইল গ্রামে আট বছর বয়সী বাকপ্রতিবন্ধী শিশুকে ধর্ষণের অভিযোগে মেহেদী হাসান (৩২) নামে এক যুবককে আটক করেছে পুলিশ। বৃহস্পতিবার সন্ধ্যায় জাতীয় জরুরি সেবা ‘৯৯৯’ নম্বর ফোন পেয়ে পুলিশ ওই যুবককে আটক করে।এছাড়াও ভুক্তভোগী বাকপ্রতিবন্ধী শিশুকে উদ্ধার করে জয়পুরহাট জেলা আধুনিক হাসপাতালে ভর্তি করা হয়। আটক মেহেদী একই গ্রামের মকবুল হোসেনের ছেলে।স্থানীয়দের বরাত দিয়ে কালাই থানা পুলিশের ওসি (তদন্ত) সুমন রায় জানান, বৃহস্পতিবার দুপুরে বাড়িতে কেউ না থাকার সুযোগে ওই বাকপ্রতিবন্ধী শিশুটিকে ফুঁসলিয়ে মেহেদী তার নিজের বাড়িতে নিয়ে যায়। পরে সেখানে একটি ঘরে নিয়ে শিশুটিকে ধর্ষণ করে। মেয়েকে বাড়িতে না পেয়ে তার মা খোঁজাখুঁজির একপর্যায়ে মেহেদীর বাড়িতে গিয়ে আহত অবস্থায় তাকে উদ্ধার করে প্রথমে কালাই উপজেলা স্বাস্থ্য কমপ্লেক্সে নিয়ে যায়। তবে সেখানে শিশুটিকে ভর্তি না করে স্থানীয়রা মিলে বিষয়টি মীমাংসার চেষ্টা করলে কে বা কারা ৯৯৯-এ ফোন করে ধর্ষণের ঘটনাটি জানায়। পরে ওই সেবা সংস্থা থেকে কালাই থানায় ধষর্ণের ঘটনাটি জানালে পুলিশ ঘটনাস্থল থেকে অভিযুক্ত যুবককে আটকসহ ভুক্তভোগী বাকপ্রতিবন্ধী শিশুকে উদ্ধার করে জয়পুরহাট জেলা আধুনিক হাসপাতালে ভর্তি করে।এ ব্যাপারে রাতে শিশুটির বাবা একই গ্রামের মোরশেদুল ইসলাম বাদী হয়ে থানায় মামলা করেছেন বলেও ওসি জানান।রাশেদুজ্জামান/আরএআর/এমএস</body>
</article>
