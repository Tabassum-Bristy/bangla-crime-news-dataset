<article>
  <headline>
বিয়ের প্রলোভনে তরুণীকে ধর্ষণ, যুবকের যাবজ্জীবন
</headline>
  <url>https://www.jagonews24.com/country/news/507251</url>
  <published_at>
</published_at>
  <category>ধর্ষণ</category>
  <body>শেরপুরে বিয়ের প্রলোভনে এক তরুণীকে ধর্ষণের দায়ে মিলন মিয়া (৩৬) নামে এক যুবকের যাবজ্জীবন সশ্রম কারাদণ্ড দিয়েছেন আদালত। সোমবার দুপুরে শেরপুরের নারী ও শিশু নির্যাতন দমন ট্রাইব্যুনালের বিচারক মো. আখতারুজ্জামান আসামির অনুপস্থিতিতে এ রায় দেন।রায়ে একই সঙ্গে ধর্ষণের শিকার ওই তরুণীর গর্ভে জন্ম নেয়া কন্যা শিশুর ভরণপোষণে জেলা ম্যাজিস্ট্রেটের মাধ্যমে এক লাখ টাকা জরিমানা আদায়ের নির্দেশ দেয়া হয়েছে।দণ্ডপ্রাপ্ত মিলন মিয়া সদর উপজেলার গাজীরখামার ইউনিয়নের খরখড়িয়া গ্রামের লোকমান হোসেন খোকার ছেলে। মিলন ঘটনার পর থেকেই পলাতক রয়েছে।শেরপুর নারী ও শিশু নির্যাতন দমন ট্রাইব্যুনালের পিপি অ্যাডভোকেট গোলাম কিবরিয়া বুলু রায়ের সত্যতা নিশ্চিত করেছেন।মামলার নথির বরাত দিয়ে তিনি জানান, ২০০৪ সালের ১৫ নবেম্বর শেরপুর সদর উপজেলার গাজীরখামার ইউনিয়নের খরখড়িয়া গ্রামের দরিদ্র পরিবারের ওই তরুণীকে বিয়ের প্রলোভনে ধর্ষণ করে মিলন মিয়া। দীর্ঘ প্রায় সাড়ে ৪ মাস ধর্ষণের কারণে অন্তঃসত্ত্বা হয়ে পড়ে ওই তরুণী। বিষয়টি জানাজানি হলে মিলনকে বিয়ের জন্য চাপ দেয়া হলে সে ওই সম্পর্ক ও মেলামেশার কথা অস্বীকার করে। এরপর প্রায় ৭ মাসের অন্তঃসত্ত্বা অবস্থায় ওই বছরের ১ জুন নারী ও শিশু নির্যাতন দমন ট্রাইব্যুনালে মিলন মিয়াকে একমাত্র আসামি করে মামলা করে ওই তরুণী।আদালতের নির্দেশে সদর থানায় ওই মামলাটি রেকর্ডের পর ভিকটিমের ডাক্তারি পরীক্ষাসহ তদন্ত শেষ করে ওই বছরের ৩১ জুলাই অভিযোগপত্র দাখিল করেন তদন্ত কর্মকর্তা এসআই জ্যোতিষ মজুমদার। মামলার প্রথম থেকেই আসামি মিলন মিয়া পলাতক থাকায় দীর্ঘ বিচারিক প্রক্রিয়ায় সাতজনের সাক্ষ্যগ্রহণ শেষে অভিযোগ সন্দেহাতীতভাবে প্রমাণিত হওয়ায় আদালত এ রায় দেন।হাকিম বাবুল/আরএআর/এমএস</body>
</article>
