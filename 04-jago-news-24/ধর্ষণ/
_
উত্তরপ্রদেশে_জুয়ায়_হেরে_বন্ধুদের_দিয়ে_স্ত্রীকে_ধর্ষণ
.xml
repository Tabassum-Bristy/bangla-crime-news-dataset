<article>
  <headline>
উত্তরপ্রদেশে জুয়ায় হেরে বন্ধুদের দিয়ে স্ত্রীকে ধর্ষণ
</headline>
  <url>https://www.jagonews24.com/international/news/517932</url>
  <published_at>
</published_at>
  <category>ধর্ষণ</category>
  <body>পাশা খেলায় হেরে দ্রৌপদীকে বাজি রেখেছিলেন পঞ্চপাণ্ডব। মহাভারতের সেই কাহিনিই বাস্তব হয়ে ধরা দিল ভারতের উত্তরপ্রদেশে। সেখানে স্ত্রীকে বাজি রেখে বন্ধু এবং আত্মীয়র সঙ্গে জুয়া খেলতে বসেছিলেন এক ব্যক্তি। হেরে গিয়ে নিজে শাস্তি ভোগ করা তো দূরের কথা, উল্টো বন্ধু এবং আত্মীয়র সঙ্গে বাজিতে হেরে স্ত্রীকেই ধর্ষণ করালেন তিনি। স্বামীর বিরুদ্ধে এমনটা অভিযোগই তুলেছেন তার স্ত্রী। উত্তরপ্রদেশের জৌনপুর জেলায় এই বর্বর ঘটনা ঘটেছে।বিষয়টি নিয়ে থানায় অভিযোগ জানাতে গিয়েছিলেন ওই নির্যাতিতা। কিন্তু অভিযোগ নিতে অস্বীকার করে পুলিশ। উপায় না দেখে সরাসরি আদালতের দ্বারস্থ হন তিনি। সেখান থেকে নির্দেশ আসার পর এফআইআর নেয় জাফরাবাদ থানা।নিজের অভিযোগে ওই নির্যাতিতা জানিয়েছেন, জাফরাবাদের বাসিন্দা তিনি। মদ্যপানের অভ্যাস রয়েছে তার স্বামীর। বাড়িতে প্রায়ই মদের আসরও বসাতেন তিনি। সেখানে যাতায়াত ছিল অরুণ নামে তার এক বন্ধু এবং অনিল নামে তাদের এক আত্মীয়র। মদ্যপান করার সময় সম্প্রতি জুয়া খেলছিলেন তারা। সেখানে আচমকাই স্ত্রীকে বাজি রেখে খেলা শুরু করেন তার স্বামী। হেরে গেলে ওই দু’জনকে দিয়ে তাকে ধর্ষণ করানো হয়।ওই ঘটনার পরদিন মামাবাড়িতে চলে যান ওই নারী। সেখানে গিয়ে ক্ষমা চান তার স্বামী। তার কথায় বাড়ি ফিরে আসার সিদ্ধান্ত নেন স্ত্রী। কিন্তু পথে গাড়ি থামিয়ে আবারও নিজের বন্ধু এবং আত্মীয়কে ডেকে তাকে ধর্ষণ করানো হয়। আদালতের নির্দেশে অভিযুক্ত তিনজনের বিরুদ্ধে গণধর্ষণের মামলা দায়ের করেছে পুলিশ। তবে তাদের গ্রেফতার করা হয়েছে কি-না তা এখনও জানা যায়নি।টিটিএন/জেআইএম</body>
</article>
