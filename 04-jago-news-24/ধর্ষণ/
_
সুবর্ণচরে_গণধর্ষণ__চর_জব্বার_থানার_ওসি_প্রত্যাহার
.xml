<article>
  <headline>
সুবর্ণচরে গণধর্ষণ : চর জব্বার থানার ওসি প্রত্যাহার
</headline>
  <url>https://www.jagonews24.com/country/news/475360</url>
  <published_at>
</published_at>
  <category>ধর্ষণ</category>
  <body>নোয়াখালীর সুবর্ণচরের চরজুবলীতে ভোটের রাতে গৃহবধূকে দলবেঁধে ধর্ষণের ঘটনায় দায়িত্বে অবহেলা থাকায় চর জব্বার থানার ওসি মো. নিজাম উদ্দিনকে প্রত্যাহার করা হয়েছে।নোয়াখালী পুলিশ সুপার ইলিয়াছ শরীফ এ তথ্য নিশ্চিত করে বলেন, মঙ্গলবার সন্ধ্যায় ওসি মো. নিজাম উদ্দিনকে প্রত্যাহার করে পুলিশ লাইনে আনা হয়েছে। তার পরিবর্তে সুধারাম থানার ওসি (তদন্ত) মো. শাহেদকে চর জব্বার থানায় নতুন ওসি হিসেবে দায়িত্ব দেয়া হয়েছে।জানা গেছে, সুবর্ণচরের গৃহবধূকে দলবেঁধে ধর্ষণের ঘটনার পর অতিরিক্ত ডিআইজির নেতৃত্বে একটি তদন্ত টিম গঠন করা হয়। তদন্তে চর জব্বার থানার ওসি মো. নিজাম উদ্দিনের দায়িত্ব পালনে অবহেলার তথ্য পাওয়ায় তাকে প্রত্যাহার করা হয়েছে।প্রসঙ্গত, ৩০ ডিসেম্বর সকালে ওই গৃহবধূ ভোট দিতে গেলে নৌকার কয়েকজন সমর্থক তাকে নৌকা প্রতীকে ভোট দিতে বলে। তিনি তখন ধানের শীষে ভোট দেয়ার কথা বললে তাদের সঙ্গে তর্কাতর্কি হয়। এ সময় তারা তাকে ‘তোর কপালে শনি আছে’ বলে হুমকি দেয়। পরে কেন্দ্র থেকে দ্রুত বের হয়ে বাড়ি ফিরে যান গৃহবধূ।এরপর ওইদিন রাত ১২টার দিকে একই এলাকার ১০-১২ জন তাদের বাড়িতে এসে প্রথমে বসতঘর ভাঙচুর করে। একপর্যায়ে তারা ঘরে ঢুকে তার স্বামীকে পিটিয়ে আহত করে। পরে স্বামী ও স্কুলপড়ুয়া মেয়েকে (১২) বেঁধে রেখে টেনে-হিঁচড়ে ঘরের বাইরে নিয়ে গৃহবধূকে গণধর্ষণ করে তারা।একপর্যায়ে তারা তাকে গলা কেটে হত্যার করতে উদ্যত হয়। এ সময় প্রাণভিক্ষা চাইলে তারা তাকে মুমূর্ষু অবস্থায় বাড়ির উঠানসংলগ্ন পুকুর ঘাটে ফেলে চলে যায়।মিজানুর রহমান/বিএ</body>
</article>
