<article>
  <headline>
ডির্ভোস দেয়া স্ত্রীকে ধর্ষণের সময় স্বামী গ্রেফতার
</headline>
  <url>https://www.jagonews24.com/country/news/510132</url>
  <published_at>
</published_at>
  <category>ধর্ষণ</category>
  <body>নারায়ণগঞ্জের বন্দর উপজেলায় তালাক দেয়া স্ত্রীর বাড়িতে ঢুকে জোরপূর্বক ধর্ষণ করেছে লম্পট সাবেক স্বামী মজিবুর রহমান (৪৩)। এ সময় ধর্ষিতার চিৎকারে এলাকাবাসী এসে ধর্ষক মজিবুরকে ধরে পিটিয়ে পুলিশে সোপর্দ করেন। মজিবুর ধর্ষিতার দ্বিতীয় স্বামী ছিল। সে সোনারগাঁও উপজেলার বাইশটেকি এলাকার মৃত মোতালেব মিয়ার ছেলে।শুক্রবার (২৮ জুন) রাতে বন্দর উপজেলার মদনপুর চাঁনপুর এলাকায় এ ঘটনা ঘটে। এরপর শনিবার (২৯ জুন) ধর্ষিতা নিজেই বাদী হয়ে মজিবুরের বিরুদ্ধে বন্দর থানায় নারী ও শিশু নির্যাতন দমন আইনে মামলা দায়ের করেছেন।জানা গেছে, প্রথমে বন্দর উপজেলার মদনপুর চাঁনপুর এলাকার জিয়াউল হকের মেয়ের (৩০) সঙ্গে বাদল মিয়ার শরিয়ত মোতাবেক বিয়ে হয়েছিল। বাদল মিয়া মারা গেলে মজিবুর রহমানের সঙ্গে ওই নারীর দ্বিতীয় বিয়ে হয়। কিন্তু বিয়ের পর দু’জনের মধ্যে বিরোধ দেখা দিলে এক বছর আগে তাদের ডির্ভোস হয়। এর পরও বিভিন্ন সময়ে মজিবুর তাকে নানাভাবে বিরক্ত করত।এরই ধারাবাহিকতায় গত শুক্রবার রাতে সে সাবেক স্ত্রীকে বাসায় একা পেয়ে জোর পূর্বক ধর্ষণ করে। এ সময় ধর্ষিতার চিৎকার শুনে এলাকাবাসী দ্রুত ঘটনাস্থলে এসে মজিবুরকে হাতেনাতে আটক করে পুলিশে সোপর্দ করে।বন্দর থানার ভারপ্রাপ্ত কর্মকর্তা (ওসি) রফিকুল ইসলাম ঘটনার সত্যতা নিশ্চিত করেছেন। তিনি জানান, ধর্ষণের ঘটনায় থানায় মামলা দায়ের এবং উক্ত মামলায় মজিবুরকে শনিবার (২৯ জুন) দুপুরে আদালতে পাঠানো হয়েছে।  মো. শাহাদাত হোসেন/এমএমজেড/এমকেএইচ</body>
</article>
