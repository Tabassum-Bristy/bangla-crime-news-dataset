<article>
  <headline>
ইডিসিএলে চাকরির নিয়োগপত্র পেলেন রূপার বোন পপি
</headline>
  <url>https://www.jagonews24.com/national/news/362584</url>
  <published_at>
</published_at>
  <category>ধর্ষণ</category>
  <body>টাঙ্গাইলের মধুপুরে চলন্ত বাসে গণধর্ষণ ও হত্যার শিকার জাকিয়া সুলতানা রূপার ছোট বোন মাশরুফা আক্তার পপি সরকারি এসেনশিয়াল ড্রাগস কোম্পানি লিমিটেডে (ইডিসিএল) চাকরির নিয়োগপত্র হাতে পেয়েছেন।আজ মঙ্গলবার দুপুর দেড়টার দিকে ইডিসিএলের ব্যবস্থাপনা পরিচালক (এমডি) ও চিফ অপারেটিং অফিসার (সিইও) অধ্যাপক ডা. এহসানুল কবির পপির হাতে নিয়োগপত্র তুলে দেন। এ সময় পপির ভাই উপস্থিত ছিলেন। ইডিসিএলে পপিকে অফিস স্টাফ পদে নিয়োগ দেয়া হয়েছে।জাগো নিউজের সঙ্গে আলাপকালে ডা. এহসানুল কবির বলেন, স্বাস্থ্যমন্ত্রী মোহাম্মদ নাসিম রূপার পরিবারের পাশে দাঁড়াতে তার ছোট বোন পপিকে ইডিসিএলে চাকরির প্রতিশ্রুতি দিয়েছিলেন। তার নির্দেশে আজ দুপুরে পপির হাতে চাকরির নিয়োগপত্র তুলে দেয়া হলো।তিনি বলেন, পপির শিক্ষাগত যোগ্যতা স্নাতক পাস হওয়ায় আপাতত তাকে অফিস স্টাফ পদে নিয়োগ দেয়া হয়েছে। আগামীতে মাস্টার্স পাস করলে তাকে অফিসার পদে পদোন্নতি প্রদানের চিন্তাভাবনা রয়েছে। তাকে চাকরি দেয়ার মাধ্যমে স্বাস্থ্যমন্ত্রীর দেয়া প্রতিশ্রুতি রক্ষা হয়েছে বলে মন্তব্য করেন তিনি। প্রসঙ্গত, বগুড়ায় শিক্ষক নিবন্ধন পরীক্ষায় অংশ নেওয়ার পর গত ২৫ আগস্ট রাতে ছোঁয়া পরিবহনের একটি বাসে করে ময়মনসিংহ যাচ্ছিলেন ঢাকার আইডিয়াল ল কলেজের ছাত্রী জাকিয়া সুলতানা রূপা।পথিমধ্যে গাড়ির চালক, সুপারভাইজার ও তিন হেলপার মিলে তাকে পালাক্রমে ধর্ষণ করে। পরে তারা রূপাকে ঘাড় মটকে হত্যা করে টাঙ্গাইল-ময়মনসিংহ সড়কের পাশে মধুপুর উপজেলার পঁচিশ মাইল এলাকায় মরদেহ ফেলে যায়।মধুপুর থানা পুলিশ ওই মরদেহ উদ্ধার করে ময়নাতদন্তের জন্য হাসপাতালের মর্গে পাঠায়। পরিচয় জানতে না পারায় ময়নাতদন্ত শেষে পরের দিন টাঙ্গাইল কেন্দ্রীয় কবরস্থানে বেওয়ারিশ হিসেবে তাকে দাফন করা হয়। এ ঘটনায় অজ্ঞাতনামাদের আসামি করে মধুপুর থানায় একটি মামলা করে পুলিশ।পরবর্তীতে গণমাধ্যমে মরদেহ উদ্ধারের খবর পেয়ে মধুপুর থানায় গিয়ে ছবি দেখে রূপাকে শনাক্ত করে তার পরিবার।এরপর রূপার বড় ভাই হাফিজুর রহমান ছোঁয়া পরিবহনের শ্রমিকদের বিরুদ্ধে অভিযোগ দিলে পুলিশ অভিযান চালিয়ে হত্যাকারীদের গ্রেফতার করে। গ্রেফতারকৃত ছোঁয়া পরিবহনের চালক হাবিবুর রহমান, সুপারভাইজার সফর আলী এবং চালকের তিন সহকারী শামীম, আকরাম ও জাহাঙ্গীর আদালতে এ ঘটনায় জড়িত থাকার স্বীকারোক্তিমূলক জবানবন্দি দেয়।পরে প্রশাসনের নির্দেশে রূপার মরদেহ কবর থেকে তুলে স্বজনদের কাছে হস্তান্তর করা হয়। এরপর পাবিবারিক কবরস্থানে বাবার কবরের পাশে তাকে দাফন করা হয়।তিন বোন ও দুই ভাইয়ের মধ্যে রূপা চতুর্থ। তিনি সিরাজগঞ্জের তাড়াশ উপজেলার আসানবাড়ি গ্রামের মৃত জুলহক প্রামানিকের মেয়ে। ঢাকার আইডিয়াল ল কলেজে পড়ালেখা করার পাশাপাশি ময়মনসিংহ সদরে একটি কোম্পানির প্রোমোশনাল ডিভিশনে চাকরি করতেন।এমইউ/এআরএস/আরআইপি</body>
</article>
