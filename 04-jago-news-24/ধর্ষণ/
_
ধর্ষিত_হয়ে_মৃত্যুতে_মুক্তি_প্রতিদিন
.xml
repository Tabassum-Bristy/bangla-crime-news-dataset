<article>
  <headline>
ধর্ষিত হয়ে মৃত্যুতে মুক্তি প্রতিদিন
</headline>
  <url>https://www.jagonews24.com/opinion/news/313726</url>
  <published_at>
</published_at>
  <category>ধর্ষণ</category>
  <body>খবরের কাগজ উল্টালেই পড়তে হচ্ছে একটা না একটা ধর্ষণের খবর। আমরা যে সময়ে এসে নারীর ক্ষমতায়ন নিয়ে ভাবছি, নারীর স্বনির্ভরতা নিয়ে আশাবাদী হয়ে উঠেছি সেই সময়ে খবরের কাগজের পাতায় প্রতিনিয়ত ওঠে আসছে ধর্ষণের খবর। যেখানে নারী হবে স্বনির্ভর সেখানে নারী হচ্ছে ধর্ষিত। শুধু নারী নয় ধর্ষিত হচ্ছে শিশুরা। উচ্চ শিক্ষিত, অর্ধশিক্ষিত, অশিক্ষিত, ধনী-গরীব শহর গ্রাম সব ক্ষেত্রেই এরকম ঘটনা ঘটে চলেছে।আমাদের মানবিকতা কতটা নিচে নামলে একজন শিশুকে ধর্ষণ করা যায়? কিন্তু এরপরও ভিকটিমরা কোনো বিচার পাচ্ছে না। উল্টো ভিকটিমকেই বিপাকে পড়তে হচ্ছে। কেউ হয়তো বিচার না পেয়ে নিজের জীবনই দিয়ে দিচ্ছে। তারপরও অপরাধীদের বিবেক জাগ্রত হচ্ছে না। চোখ খুলছে না প্রশাসনের। সে রকম ধর্ষণের কথা বললে ওঠে আসে গাজীপুরের আয়েশা নামের মেয়েটির ধর্ষণের কথা। তার বাবা হযরত আলী মেয়ের ধর্ষণের বিচার চেয়ে সমাজের কাছে কোনো বিচার পায়নি। আইন তাকে কোনো সহযোগিতা করে নি।আয়েশা হেরাপটকা সরকারি প্রাথমিক বিদ্যালয়ে প্রথম শ্রেণির ছাত্রী ছিল। আয়েশা প্রায়ই অভিযোগ করতো স্থানীয় বাসিন্দা ফারুখ হোসেনের নামে। ফারুখ তাকে জোর করে সাইকেলে ওঠাত। জঙ্গলের দিকে নিয়ে যেতে চাইত। হযরত আলী গিয়েছিল ফারুখ হোসেনের বাবা ফজলু মিয়ার কাছে। কিন্তু কোনো প্রতিকার তিনি পান নি। পারেননি মেয়েকে ধর্ষণের হাত থেকে রক্ষা করতে। নিরুপায় হয়ে পরে তিনি গোসিংগা ইউনিয়ন পরিষদের ১নম্বর ওয়ার্ড সদস্য এবং ওই ওয়ার্ড আওয়ামী লীগের সদস্য আবুল হোসেন ব্যাপারীর কাছে যান। তিনিও বিচার করেননি। উল্টো পাগল বলে তাড়িয়ে দিয়েছিলেন।ইউনিয়ন পরিষদের সদস্যদের কাছে অভিযোগ করায় ফারুখ হোসেন জেদ করে গরু নিয়ে যান। তাহলে কি আমরা বলতে পারি না যে আমরা অরাজক দেশে বাস করছি। যে দেশে সমাজে বিচার বলে কিছু নেই। দরিদ্র বলে যে লোকটিকে পাগল বলা হয়েছে। নিজের মেয়ের ইজ্জতের বিচার চাইতে গিয়ে ইজ্জতের পাশাপাশি পেটেও লাথি পড়ে। সে সমাজ কি বর্বর সমাজ থেকে অধিক নয়? বিচার না পাওয়ার কষ্টে বেঁচে থেকে সন্তানের নিরাপত্তা দিতে না পারার কষ্টে মেয়েকে নিয়ে ট্রেনের নিচে আত্মহত্যা করেছেন। বেঁচে থেকে যে বাবা সন্তানের ধর্ষণের বিচার পাননি সে বাবা মেয়েকে নিয়ে মৃত্যুতেই যেন মুক্তি খুঁজেছেন।আয়েশার ঘটনা আমাদের কিছু কিছু সাধারণ মানুষের মনে ঝড় তুললেও তা প্রশাসনের দেয়ালে কুঠারাঘাত করে না। সম্প্রতি আরেকটি ধর্ষণের কাহিনী আলোড়ন তুলেছে, যেটা পড়লে বুঝা যায় আমাদের মানবিক মূল্যবোধ কতটা নিচে নেমেছে। এবং বর্তমান যুগ অন্ধকার যুগ থেকে কোন অংশে কম নয়। আট বছর ধরে এক মেয়েকে ধর্ষণ করে আসছিলেন তার সৎ বাবা। তার সৎ বাবা আরমান ওরফে সুমন। এক পর্যায়ে মেয়েটির আপত্তিকর ছবি ও ভিডিও ক্লিপ পাঠিয়ে তার এক বন্ধুকে হুমকি দিয়েছিলেন তিনি। এমন অভিযোগ করে সৎ বাবার বিরুদ্ধে মামলা করেছেন ২০ বছর বয়সী ওই মেয়ে। আরমান হোসেন বেসরকারি টিভি চ্যানেল নিউজ ২৪ এর শব্দপ্রকৌশলী।এরকম প্রতিনিয়ত ধর্ষিত অসংখ্য নারী ও শিশু। এছাড়াও বনানীর হোটেল রেইনট্রিতে ঘটে যাওয়া দুই তরুণীর ধর্ষণের ঘটনা বহু আলোচিত খবর। ওই মামলার প্রধান আসামি আপন জুয়েলার্সের মালিকের ছেলে শাফাত আহমেদ।দুই নম্বর আসামি নাঈম আশরাফ। তিন নম্বর আসামি সাদমান সাকিফ। ২৮ মার্চ জন্মদিনের পার্টিতে দাওয়াত দিয়ে বিশ্ববিদ্যালয় ছাত্রীকে ধর্ষণ করা হয়। আলোচিত ঘটনা ছাড়াও এমন অনেক ঘটনা ঘটে যেগুলো হয়তো কারো চোখে পড়ে না। পড়লেও প্রশাসনের কোনো তৎপরতা নেই। অনেকে হয়তো ধর্ষণের কারণ হিসেবে ধর্ষিতাকেই দায়ী করছেন। কিন্তু যে সমাজে ছয় বছরের বা আট বছরের শিশু বাচ্চাকে ধর্ষণ করা হয় সেখানেও কি ধর্ষিতা দায়ী? ধর্ষণের সংখ্যা যেভাবে বেড়ে চলেছে সে হারে চলতে থাকলে সমাজের অবক্ষয়ই শুধু হবে না। পুরো দেশ অন্ধকারে নিমজ্জিত হবে। নারীর ক্ষমতায়ন কখনোই সম্ভব হবে না। অথচ দেশ ও জাতি গঠনে রয়েছে নারীর নিরবচ্ছিন্ন অবদান। কিন্তু সেই নারীকে খাটো করে দেশ সমাজ কতটা অগ্রগতি লাভ করবে?২০১৬ সালে মহিলা পরিষদের হিসাব অনুযায়ী ১০৫০ জন ধর্ষণের শিকার হয়েছে। ২০১৬ সালে মোট গনধর্ষণের ঘটনা ঘটেছে ১৬৬ টি। ২০১৬ সালের জানুয়ারি থেকে সেপ্টেম্বর মাস পর্যন্ত এ হিসাব। বাংলাদেশের শিশু অধিকার ফোরামের তথ্য অনুযায়ী গত ২০১২ সালে ৮৬ জন, ২০১৩ সালে ১৭৯ জন, ২০১৪ সালে ১৯৯ জন, ২০১৫ সালে ৫২১ জন শিশু ধর্ষণের শিকার হয়েছে। ২০১৬ সালে ৬৮৬ টি শিশু ধর্ষণ হয়। ২০১৭ সালে ১৬ মার্চ পর্যন্ত ২৭ জন ধর্ষণের শিকার হয়েছে। ২০১৭ সালের শুরু থেকে যে হারে ধর্ষণের সংখ্যা বাড়ছে বছর শেষে এর হিসাব কি পরিমাণ হতে পারে? কিন্তু এত কিছুর পরেও প্রশাসনের কোনো গুরুত্ব নেই। দু একটা মামলা হলেও সেখান থেকে আসামীরা পার পেয়ে যাচ্ছে। এবং অপরাধী রাও আরও অপরাধ প্রবণ হয়ে উঠছে। এ জায়গা থেকে বলা যায় আমাদের দেশের দুর্বল বিচার ব্যবস্থা, প্রশাসনের গুরুত্বহীনতা ধর্ষণের মত ন্যক্কারজনক ঘটনাকে বাড়িয়ে তুলছে। তাই ধর্ষণ রোধ করতে প্রশাসন কে এগিয়ে আসতে হবে। অপরাধীদের উপযুক্ত বিচারের ব্যবস্থা করতে হবে। সেই সাথে সমাজের মানুষের বিকৃত মানসিকতা পরিবর্তন করতে হবে। তাহলেই ধর্ষণ এর মতো জঘন্য অপরাধ কমে আসবে।লেখক : শিক্ষার্থী।এইচআর/এমএস</body>
</article>
