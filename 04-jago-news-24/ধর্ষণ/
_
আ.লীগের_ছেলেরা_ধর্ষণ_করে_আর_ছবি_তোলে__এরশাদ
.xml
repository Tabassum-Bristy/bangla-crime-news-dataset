<article>
  <headline>
আ.লীগের ছেলেরা ধর্ষণ করে আর ছবি তোলে : এরশাদ
</headline>
  <url>https://www.jagonews24.com/country/news/421859</url>
  <published_at>
</published_at>
  <category>ধর্ষণ</category>
  <body>জাতীয় পার্টির চেয়ারম্যান এইচ এম এরশাদ বলেছেন, বর্তমান অবস্থা থেকে মানুষ মুক্তি চায়। দুর্বিষহ অবস্থায় মানুষ কথা বলতে পারে না, লিখতে পারে না, রাতে মানুষ গুম হয়ে যায়, খুন হয়, মেয়েরা ধর্ষিত হয়, ব্যাংক লুট হয়।তিনি বলেন, আওয়ামী লীগের ছেলেরা মেয়েদের ধর্ষণ করে আর ছবি তোলে। পুলিশ মামলা নেয় না। আজ বাবা-মায়েরা মেয়েদের ঘরে রাখতে পারে না। কম বয়সে বিয়ে দিয়ে দেয়।সোমবার বিকেলে লালমনিরহাটের আদিতমারী উপজেলার কুমড়ীরহাট এস সি স্কুল অ্যান্ড কলেজ মাঠে আয়োজিত জনসভায় এসব কথা বলেন এরশাদ।তিনি বলেন, আমি ছয় বছর জেলে ছিলাম, ভোট করতে পারিনি। আল্লাহ আমাকে বাঁচিয়ে রেখেছেন এই বিশাল জনসভা দেখার জন্য। আজ আমি সত্যি অভিভূত। এই জনসভা আমাকে নতুন জীবন দিয়েছে। আমি বলতে পারি এখান থেকে জাতীয় পার্টির যাত্রা শুরু হলো। লালমনিরহাট তিন আসনে আমাদের কেউ হারাতে পারবে না।জনসভায় মানুষের ঢল দেখে জাতীয় পার্টির চেয়ারম্যান বলেন, এই জনসমুদ্র দেখে আমার মনে হচ্ছে ৯৪ বছর বয়স থেকে আজ আমার বয়স ৪০ বছরে নেমে এসেছে। এখন আমার বয়স ৪০।এ সময় তিনি লালমনিরহাট-২ কালীগঞ্জ-আদিতমারী আসনের জাতীয় পার্টির এমপি হিসেবে রোকন উদ্দিন বাবুলের নাম ঘোষণা করেন। হিন্দু ভাইদের জন্য ৩০টি আসন রিজার্ভ রয়েছে আর হিন্দু মহিলা সংরক্ষিত আসন হবে ৩০টি বলে ঘোষণা করেন এরশাদ।জনসভায় বিশেষ অতিথি হিসেবে বক্তব্য রাখেন- জাতীয় পার্টির কো-চেয়ারম্যান জিএম কাদের, প্রেসিডিয়াম সদস্য ও সমবায় প্রতিমন্ত্রী মশিউর রহমান রাঙ্গা ও রংপুর সিটি মেয়র মোস্তাফিজার রহমান মোস্তফা।এছাড়া উপস্থিত ছিলেন- মেজর (অব.) খালেদ আকতার, প্রেসিডিয়াম সদস্য ও গাইবান্ধার সুন্দরগঞ্জ আসনের এমপি শামিম হায়দার পাটোয়ারী।রবিউল হাসান/এএম/এমএস</body>
</article>
