<article>
  <headline>
‘ধর্ষক রাম রহিমকে আগেও ভয় পাইনি এখনও পাই না’
</headline>
  <url>https://www.jagonews24.com/international/news/333187</url>
  <published_at>
</published_at>
  <category>ধর্ষণ</category>
  <body>ধর্ষক এখন কারাগারে। বিচার পাওয়া খুশি ধর্ষণের শিকার নারীরা। রাম রহিমের সাজা ঘোষণার পর প্রথমবার মুখ খুললেন নির্যাতিতা এক নারী।একটি সর্বভারতীয় দৈনিকে দেওয়া সাক্ষাৎকারে ওই নারী বলেন, ২০০৯ সালে যখন প্রথম আদালতে রাম রহিমের বিরুদ্ধে সাক্ষ্য দিয়েছিলাম। তখনও ডেরা প্রধান আদালতে হাজির ছিল। আমি তখনও ভয় পাইনি। এখনও পাচ্ছি না।তিনি বলেন, ধর্ষক রাম রহিমকে আগেও ভয় পাইনি, এখনও পাচ্ছি না। এতদিনে মনে হচ্ছে বিচার পেলাম। তাকে বিভিন্ন সময়ে হুমকি দিয়েছেন রাম রহিম। কিন্তু তিনি নিজের অবস্থান থেকে সরে আসেননি।ওই নারীর দাবি, কলেজে পড়ার সময় ডেরা প্রধানের কার্যালয়ে তাকে ধর্ষণ করা হয়। বর্তমানে নির্যাতিতার বয়স ৪০ পার হয়েছে। সাক্ষাতকারে নির্যাতিতা আরও জানান, তার ভাইকে হত্যা করেছে রাম রহিমের গুন্ডারা।তিনি বলেন, ২০০২ সালে রাম রহিমের নির্দেশে আমার ভাইকে হত্যা করা হয়। নির্যাতিতার দাবি, রাম রহিম যে তার ওপর অত্যাচার করছে তা জানতে পেরেছিল ভাই।রাম রহিমের সন্দেহ হয়েছিল, তার ভাইই ওই বেনামী চিঠি পাঠিয়েছিলেন। ওই চিঠির পরেই সিবিআই মামলা দায়ের করে। ফলে সেই রাগে ভাইকে হত্যা করা হয়।ধর্ষিতা নারীর ভাইকে হত্যার মামলারও তদন্ত করছে সিবিআই। এখন ওই খুনের মামলাতেও ধর্ষক বাবার উপযুক্ত সাজা হবে বলে আশাবাদী নির্যাতিতা ওই নারী।প্রসঙ্গত, জোড়া ধর্ষণ মামলায় ডেরা সাচ্চা সওদার প্রধান গুরমিত রাম রহিম সিংহ ইনসানকে ২০ বছরের সাজা দিয়েছে সিবিআই আদালত। রায় দিতে গিয়ে আদালতে বিচারক বলেন, রাম রহিম নিজের ধর্মনিষ্ঠ শিষ্যদের রেহাই দেননি। বন্য পশুর মতো আচরণ করেছেন তিনি।টিটিএন/আইআই</body>
</article>
