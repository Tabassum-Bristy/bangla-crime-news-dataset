<article>
  <headline>
১২ বছরের শিশুকে ধর্ষণ করল ৫০ বছরের বৃদ্ধ
</headline>
  <url>https://www.jagonews24.com/country/news/493881</url>
  <published_at>
</published_at>
  <category>ধর্ষণ</category>
  <body>বাগেরহাট সদর উপজেলায় ১২ বছর বয়সী এক শিশুকে ধর্ষণ করেছে নিজাম উদ্দিন শেখ নামে ৫০ বছর বয়সী এক বৃদ্ধ। সদর উপজেলার বারুইপাড়া গ্রামে এ ঘটনা ঘটে।ধর্ষণের শিকার শিশুটি সপ্তম শ্রেণির ছাত্রী। সোমবার দুপুরে বাগেরহাট সদর হাসপাতালে ওই ছাত্রীর ডাক্তারি পরীক্ষা সম্পন্ন হয়েছে। এর আগে রোববার রাত ১১টায় শিশুটির ফুফা বাদী হয়ে তিনজনকে আসামি করে বাগেরহাট মডেল থানায় মামলা করেছেন।মামলায় নিজাম উদ্দিন শেখ, তার স্ত্রী আনোয়ারা বেগম এবং ছেলে সুমন শেখকে আসামি করা হয়েছে। আসামিরা সদর উপজেলার বারুইপাড়া গ্রামের বাসিন্দা।মামলা সূত্রে জানা যায়, শনিবার (১৩ এপ্রিল) বিকেলে নিজাম উদ্দিন ওই স্কুলছাত্রীকে বাড়িতে একা পেয়ে ঘরে ঢুকে ধর্ষণ করে। পরে ওই ছাত্রীর চিৎকারে এলাকাবাসী ছুটে আসলে ধর্ষক নিজাম পালিয়ে যায়। রোববার সকালে নির্যাতিতার আত্মীয়-স্বজন নিজামের কাছে বিষয়টি জানতে চাইলে নিজাম, তার ছেলে ও স্ত্রী তাদের মারধর করে।স্কুলছাত্রীর ফুফা ও এলাকাবাসী জানান, নির্যাতিত মেয়েটির বাবা ১০ বছর আগে ঢাকায় একটি কারখানায় কাজ করা অবস্থায় নিরুদ্দেশ হন। এরপর মা তার দুই মেয়েকে দাদির কাছে রেখে ঢাকায় চলে যান। পরে দুই শিশুর মধ্যে বড়টিকে তার মা ঢাকায় নিয়ে যান। এলাকাবাসীর আর্থিক সহায়তায় ছোট মেয়েটি তার বৃদ্ধা দাদির আশ্রয়ে থেকে পাশের একটি স্কুলে সপ্তম শ্রেণিতে পড়ালেখা করছে।বিষয়টি নিশ্চিত করে বাগেরহাট মডেল থানা পুলিশের ভারপ্রাপ্ত কর্মকর্তা (ওসি) মাহতাব উদ্দিন বলেন, ধর্ষণের ঘটনায় থানায় মামলা হয়েছে। ওই ছাত্রীর ডাক্তারি পরীক্ষা সম্পন্ন হয়েছে। অভিযুক্তদের গ্রেফতারের চেষ্টা চলছে।এএম/আরআইপি</body>
</article>
