<article>
  <headline>
বনানীতে ধর্ষণ : ইভানের জামিন নাকচ
</headline>
  <url>https://www.jagonews24.com/law-courts/news/417294</url>
  <published_at>
</published_at>
  <category>ধর্ষণ</category>
  <body>রাজধানীর বনানীতে জন্মদিনের দাওয়াত দিয়ে তরুণী ধর্ষণের ঘটনায় দায়ের করা মামলায় বাহাউদ্দিন ইভানের জামিন আবেদন নাকচ করেছেন আদালত।রোববার ঢাকা মহানগর দায়রা জজ কামরুল হোসেন মোল্লার আদালতে ইভানের আইনজীবী জামিনের আবেদন করেন। শুনানি শেষে আদালত তার জামিন আবেদন নাকচ করেন বলে জাগো নিউজকে নিশ্চিত করেন আদালতের অতিরিক্ত পাবলিক প্রসিকিউটর তাপস কুমার পাল।২০১৭ সালের ৪ জুলাই রাতে জন্মদিনের দাওয়াত দিয়ে বনানীর বাসায় ইভান নামের এক যুবকের বিরুদ্ধে ধর্ষণের অভিযোগ করেন এক তরুণী। পরদিন ৫ জুলাই বনানী থানায় বাহাউদ্দিন ইভানকে একমাত্র আসামি করে মামলা করেন তিনি। ৬ জুলাই বিকেলে নারায়ণগঞ্জ থেকে ইভানকে গ্রেফতার করে র্যাব। ৭ জুলাই ইভানকে জিজ্ঞাসাবাদের জন্য চারদিনের রিমান্ড মঞ্জুর করেন আদালত। ১৩ জুলাই ইভান ধর্ষণের কথা স্বীকার করে আদালতে স্বীকারোক্তিমূলক জবানবন্দি দেন। বর্তমানে তিনি কারাগারে আছেন।মামলার এজাহার থেকে জানা গেছে, ১১ মাস আগে সামাজিক যোগাযোগ মাধ্যম ফেসবুকে ইভানের সঙ্গে ওই তরুণীর বন্ধুত্ব হয়। এর সূত্র ধরে তারা দেখা-সাক্ষাৎ ও ঘোরাঘুরি করতেন। চার মাস আগে তাদের মধ্যে প্রেমের সম্পর্ক গড়ে ওঠে। ঘটনার দিন রাত ৯টায় ইভান ফোন করে ওই তরুণীকে জন্মদিনের কথা বলে বাসায় যেতে বলেন এবং তার মায়ের সঙ্গে পরিচয় করিয়ে দেবেন বলে জানান। তবে ওই তরুণী বাসায় গিয়ে কাউকে দেখেননি। জানতে চাইলে ইভান জানান, তার বাবা-মা অসুস্থ। তাই ঘুমিয়ে আছেন। জোরে কথা বলা যাবে না।এজাহারে আরও বলা হয়, বাসায় জন্মদিনের অনুষ্ঠানের কোনো আলামত দেখেননি ওই তরুণী। ইভান তাকে বাসায় ফিরতে দেয়নি। রাতে খাবার খাওয়ায় এবং নেশাজাতীয় দ্রব্য খাওয়ায়। নিষেধ করলেও একদিন খেলে কিছু হবে না বলে জানায় ইভান। এরপর রাত দেড়টায় ইভান তাকে ধর্ষণ করে বলে তরুণী এজাহারে উল্লেখ করেন।তিনি আরও বলেন, আমি চিৎকার করতে থাকলে রাত সাড়ে ৩ টায় আমার ব্যাগ রেখে বাসা থেকে বের করে দেয়া হয়। ব্যাগে তিনটা ড্রেস, দুটি জিন্স, একটা কুর্তা, তিনটি মোবাইল, চার্জার, সিম কার্ড, মেমোরি কার্ড ও নগদ ১৫ হাজার টাকা ছিল। বাসা থেকে রাতে বের করে দেয়ার পর পথচারী এক ভদ্রলোকের সহায়তায় তিনি বাসায় ফেরেন।তিনি বলেন, আসামি (ইভান) আমাকে এর আগেও বিয়ের প্রলোভনে ধর্ষণ করে। আমাকে ভয় দেখায়, মুখ খুললে তার কাছে থাকা খারাপ ভিডিও ইন্টারনেটে ছড়িয়ে দেবে। কিছুটা সুস্থ হয়ে এবং আত্মীয়-স্বজনের সঙ্গে কথা বলায় এজাহার দিতে দেরি হয়েছে বলেও উল্লেখ করেন তিনি।৪ মার্চ ইভানের বিরুদ্ধে চার্জশিটি দাখিল করেন বনানী থানার উপ-পরিদর্শক শরীফুল ইসলাম।জেএ/জেএইচ/জেআইএম</body>
</article>
