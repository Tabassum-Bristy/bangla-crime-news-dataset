<article>
  <headline>
নেইমারের ধর্ষণ মামলায় নতুন তথ্য
</headline>
  <url>https://www.jagonews24.com/sports/football/517186</url>
  <published_at>
</published_at>
  <category>ধর্ষণ</category>
  <body>স্বদেশী মডেলকে ধর্ষণের অভিযোগ থেকে মুক্তি পেতে যাচ্ছেন ব্রাজিলিয়ান তারকা ফুটবলার নেইমার জুনিয়র। গত জুন মাসে তার বিরুদ্ধে আনা ধর্ষণের অভিযোগ ও পরে মামলার বিষয়ে শক্ত কোনো প্রমাণ পায়নি পুলিশ।সাও পাওলোর অ্যাটর্নি জেনারেল অফিস থেকে জানানো হয়েছে, নেইমারের বিরুদ্ধে করা মামলায় তেমন কোনো প্রমাণ পাওয়া যায়নি। যে কারণে পুলিশের পক্ষ থেকে আনুষ্ঠানিকভাবে মামলার তদন্ত বন্ধ করে দেয়া হয়েছে।তবে চূড়ান্ত সিদ্ধান্তের জন্য মামলাটি প্রসিকিউটরে পাঠানোর সিদ্ধান্ত নেয়া হয়েছে। আগামী ১৫ কার্যদিবসের মধ্যে এ মামলার চূড়ান্ত সিদ্ধান্ত জানাবে প্রসিকিউটর।ব্রাজিলিয়ান মডেল নাজিলা ত্রিনদাদের করা অভিযোগের ভিত্তিতে শুরু হয়েছিল নেইমারের বিরুদ্ধে তদন্ত। গত মে মাসে নিজের অভিযোগপত্রে নাজিলা উল্লেখ করেছিলেন প্যারিসের একটি হোটেলে ডেকে যৌন নির্যাতন করেছেন নেইমার।তাৎক্ষণিকভাবে এ অভিযোগ অস্বীকার করেছিলেন নেইমার। তবে তার বিরুদ্ধে পুলিশের তদন্তের বিষয়ে বলেননি কোনো কিছু। যার ফলে এ খবরটি ছড়িয়ে পড়ে পুরো ব্রাজিলে এবং ফুটবল বিশ্বে বেশ নাড়া দেয়।গত জুনে আত্মপক্ষ সমর্থনে সামাজিক যোগাযোগ মাধ্যম ইন্সটাগ্রামে একটি ভিডিওবার্তা প্রকাশ করেন নেইমার। যেখানে নাজিলার সঙ্গে তার কথোপকথনের হোয়াটসঅ্যাপ স্ক্রিনশট উল্লেখ করে দেন। এর মাধ্যমে নেইমার দাবী করেন যে অভিযোগ আনার মতো কিছুই হয়নি।এসএএস/পিআর</body>
</article>
