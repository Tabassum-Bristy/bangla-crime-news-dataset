<article>
  <headline>
বাড়িতে দাওয়াত দিয়ে গৃহবধূকে ধর্ষণ
</headline>
  <url>https://www.jagonews24.com/country/news/525379</url>
  <published_at>
</published_at>
  <category>ধর্ষণ</category>
  <body>বাড়িতে দাওয়াত দিয়ে গৃহবধূকে ধর্ষণ করেছে এক যুবক। এ ঘটনায় জড়িত সেজুল আহমদ নামে ওই যুবককে গ্রেফতার করেছে পুলিশ। একই সঙ্গে ধর্ষণের শিকার গৃহবধূকে উদ্ধার করে হাসপাতালে ভর্তি করা হয়েছে।শুক্রবার গভীর রাতে সিলেটের জৈন্তাপুর উপজেলায় এ ঘটনা ঘটে। শনিবার গ্রেফতার যুবককে আদালতের মাধ্যমে কারাগারে পাঠানো হয়।পুলিশ ও স্থানীয় সূত্র জানায়, জৈন্তাপুর উপজেলার ৪নং দরবস্ত ইউনিয়নের শুকইনপুর গ্রামের আব্দুল হামিদের ছেলে সেজুল আহমদের সঙ্গে সিলেট শহরের পীর মহল্লার এক গৃহবধূর পরিচয় হয়। পরে তাদের মধ্যে বন্ধুত্ব হয়। একই সঙ্গে ওই গৃহবধূর পরিবারের সদস্যদের সঙ্গে সেজুল আহমদের ভালো সম্পর্ক গড়ে ওঠে। গৃহবধূর বাসায় সবসময় যাতায়াত ছিল সেজুলের। এর সুবাদে ওই গৃহবধূকে নিজের বাড়ি দাওয়াত করে সেজুল।শুক্রবার বিকেলে সেজুলের বাড়ি যায় ওই গৃহবধূ। কিন্তু গৃহবধূকে নিজের বাড়ি না রেখে পাশের নির্মাণাধীন একটি বাড়িতে নিয়ে যায় সেজুল। সেখানে রাত ২টা পর্যন্ত গৃহবধূকে আটকে রেখে একাধিকবার ধর্ষণ করে সেজুল।পরে কৌশলে পুলিশকে ফোন করে বিষয়টি জানায় গৃহবধূ। খবর পেয়ে নির্মাণাধীন বাড়িতে অভিযান চালিয়ে গৃহবধূকে উদ্ধার ও সেজুল আহমদকে গ্রেফতার করে পুলিশ। সকালে ওই গৃহবধূকে হাসপাতালে ভর্তি করা হয়। একই সঙ্গে বাদী হয়ে জৈন্তাপুর মডেল থানায় মামলা করেন গৃহবধূ।ঘটনার সত্যতা নিশ্চিত করে জৈন্তাপুর মডেল পুলিশের ভারপ্রাপ্ত কর্মকর্তা (ওসি) শ্যামল বণিক বলেন, খবর পেয়ে অভিযান চালিয়ে নির্মাণাধীন বাড়ি থেকে ধর্ষণকে গ্রেফতার করা হয়। একই সঙ্গে ওই নারীকে উদ্ধার করে হাসপাতালে ভর্তি করা হয়েছে। শনিবার দুপুরে আদালতের মাধ্যমে ধর্ষক সেজুলকে জেলহাজতে পাঠানো হয়েছে।ছামির/এএম/এমএস</body>
</article>
