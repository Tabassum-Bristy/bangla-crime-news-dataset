<article>
  <headline>
ধর্ষণ মামলা : সাফাতের গানম্যানের জামিন স্থগিত
</headline>
  <url>https://www.jagonews24.com/law-courts/news/404476</url>
  <published_at>
</published_at>
  <category>ধর্ষণ</category>
  <body>রাজধানীর বনানীর দ্য রেইন ট্রি হোটেলে বেসরকারি বিশ্ববিদ্যালয়ের দুই ছাত্রীকে ধর্ষণের মামলায় প্রধান আসামি সাফাত আহমদের গানম্যান রহমত আলীকে হাইকোর্টের দেয়া জামিন চার সপ্তাহের জন্য স্থগিত করেছেন আপিল বিভাগের চেম্বার আদালত। একই সঙ্গে আসামিকে নিয়মিত আপিল আবেদন করতে বলা হয়েছে।বুধবার আপিল বিভাগের বিচারপতি সৈয়দ মাহমুদ হোসেনের চেম্বার জজ আদালত এ আদেশ দেন। আদালতে আসামির পক্ষে শুনানি করেন অ্যাডভোকেট বেলায়েত হোসেন। রাষ্ট্রপক্ষে ছিলেন ডেপুটি অ্যাটর্নি জেনারেল মোতাহার হোসেন সাজু। পরে ডেপুটি অ্যাটর্নি জেনারেল মোতাহার হোসেন সাজু সাংবাদিকদের বলেন, এর আগে গত ১১ জানুয়ারি হাইকোর্টের বিচারপতি ওবায়দুল হাসানের নেতৃত্বাধীন হাইকোর্ট বেঞ্চ রহমত আলীকে জামিন দেন।পরে হাইকোর্টের এ আদেশ স্থগিত চেয়ে রাষ্ট্রপক্ষ আপিল বিভাগে আবেদন করেন। আজ সেই আবেদনের শুনানি নিয়ে রহমত আলীর জামিন চার সপ্তাহের জন্য স্থগিত করেছেন চেম্বার আদালত। গত ২৭ মে রহমত আলীকে গ্রেফতার করে পুলিশ।এফএইচ/ওআর/জেআইএম</body>
</article>
