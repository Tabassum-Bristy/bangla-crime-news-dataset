<article>
  <headline>
৯৯৯ নম্বরে ফোন করে রক্ষা পেল ধর্ষণের শিকার স্কুলছাত্রীর পরিবার
</headline>
  <url>https://www.jagonews24.com/country/news/428781</url>
  <published_at>
</published_at>
  <category>ধর্ষণ</category>
  <body>সাভারে মেয়ের ধর্ষণের প্রতিবাদ করতে গিয়ে বিপাকে পড়েছিলেন এক বাবা। এ বিষয়ে কাউকে কিছু বললে লাশ ফেলে দেয়ার হুমকি দেয়া হয় তাকে। হুমকি ধামকির মুখে রাতারাতি তাদের বাড়ি ছাড়া করার সকল বন্দোবস্ত করে ফেলে স্থানীয় প্রভাবশালীরা। তবে পুলিশের জরুরি সেবা ৯৯৯ নম্বরে ফোন করে রক্ষা পেয়েছে পরিবারটি।রোববার রাতে সাভারের যাদুরচর এলাকা থেকে অসহায় পরিবারটিকে উদ্ধার করে করেছে পুলিশ। এ ব্যাপারে সাভার মডেল থানায় মামলা হয়েছে।পুলিশ জানায়, ওই এলাকার একটি বাড়িতে নিজের পরিবার নিয়ে ভাড়া থাকতেন নির্যাতনের শিকার কিশোরীর বাবা। রোববার রাতে তারাবির নামাজের সময় বাড়িওয়ালার বখাটে ছেলে রাজু ষষ্ঠ শ্রেণিতে পড়ুয়া ওই কিশোরীকে বাসা থেকে ডেকে নেয়। পরে বাড়ির পাশে একটি নির্জন স্থানে নিয়ে দুই সহযোগীসহ ওই কিশোরীকে ধর্ষণ করে।রাতেই কিশোরী বিষয়টি তার পরিবারকে জানালে তার বাবা প্রথমে এলাকাবাসীকে বিষয়টি জানান। কিন্তু আসামিরা প্রভাবশালী হওয়ায় কেউই তার সাহায্যে এগিয়ে আসেনি। পরে তাদের সপরিবারে বাড়ি ও গ্রাম ছাড়া করার চক্রান্ত করে প্রভাবশালীরা। ফলে পরিবার নিয়ে বিপাকে পড়েন মেয়েটির বাবা। এ অবস্থায় তিনি ৯৯৯ নম্বরে জাতীয় জরুরি সেবায় ফোন করেন। কিছুক্ষণ পড়েই ঘটনাস্থলে পৌঁছে যায় পুলিশ। রাতেই কিশোরীকে উদ্ধার করে সাভার মডেল থানায় নিয়ে আসা হয়।সাভার মডেল থানার ওসি মহসীনুল কাদির জানান, নির্যাতনের শিকার স্কুলছাত্রীকে স্বাস্থ্য পরীক্ষার জন্যে ঢাকা মেডিকেল কলেজ হাসপাতালে পাঠানো হয়েছে। জড়িতদের গ্রেফতারে চেষ্টা চলছে।আরএআর/এমএস</body>
</article>
