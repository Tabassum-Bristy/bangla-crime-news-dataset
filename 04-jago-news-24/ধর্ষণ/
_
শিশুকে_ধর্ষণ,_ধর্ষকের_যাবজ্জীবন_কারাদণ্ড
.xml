<article>
  <headline>
শিশুকে ধর্ষণ, ধর্ষকের যাবজ্জীবন কারাদণ্ড
</headline>
  <url>https://www.jagonews24.com/country/news/495472</url>
  <published_at>
</published_at>
  <category>ধর্ষণ</category>
  <body>নারায়ণগঞ্জে ১০ বছরের শিশুকে ধর্ষণের দায়ে এক ধর্ষককে যাবজ্জীবন কারাদণ্ড দিয়েছেন আদালত। একই সঙ্গে ধর্ষককে ৫০ হাজার টাকা জরিমানা করা হয়েছে। জরিমানার অর্থ ধর্ষণের শিকার শিশুর পরিবারকে দিতে বলেছেন আদালত।মঙ্গলবার দুপুরে নারায়ণগঞ্জের নারী ও শিশু নির্যাতন দমন ট্রাইব্যুনালের বিচারক মোহাম্মদ শাহীন উদ্দীন এ রায় দেন। রায় ঘোষণার সময় ধর্ষক ফাইজুর রহমান সুমন আদালতে উপস্থিত ছিল।দণ্ডপ্রাপ্ত ফাইজুর রহমান সুমন (৩০) নারায়ণগঞ্জের রূপগঞ্জ উপজেলার ভাওয়ালিয়াপাড়া এলাকার হাবিবুর রহমানের ছেলে। রাষ্ট্রপক্ষের আইনজীবী স্পেশাল পিপি রাকিব উদ্দীন রকিব রায়ের বিষয়টি নিশ্চিত করেছেন। আদালতে আসামিপক্ষের আইনজীবী ছিলেন আব্দুর রশিদ ভূঁইয়া।আদালতের পিপি রাকিব উদ্দীন রকিব বলেন, ২০১৩ সালের ২২ মে সন্ধ্যায় পূর্ব-পরিচয়ের সূত্রে রূপগঞ্জ উপজেলার ভাওয়ালিয়াপাড়া এলাকার সাহেব আলীর বাড়িতে এসে টিভি দেখে ফাইজুর রহমান সুমন। ওই দিন সন্ধ্যায় সুমন শিশুটিকে রাস্তা থেকে হাত ধরে ঘরে নিয়ে যায়। পরে ১০ বছরের শিশুকে ভয় দেখিয়ে ধর্ষণ করে সুমন। ধর্ষণের সময় শিশুটি চিৎকার করলে মা ও বড় বোন রান্না ঘর থেকে দৌড়ে এলে সুমন পালিয়ে যায়। ধর্ষণের ঘটনায় শিশুর বাবা বাদী হয়ে রূপগঞ্জ থানায় মামলা করেন।পিপি রাকিব উদ্দীন রকিব আরও বলেন, মামলায় বাদীর পক্ষে আটজন সাক্ষ্য দিয়েছেন। আসামির পক্ষে সাফাই সাক্ষী দিয়েছেন তিনজন। যুক্তিতর্ক শেষে মঙ্গলবার ধর্ষককে যাবজ্জীবন কারাদণ্ড ও ৫০ হাজার টাকা জরিমানা করেন আদালত।মো. শাহাদাত হোসেন/এএম/পিআর</body>
</article>
