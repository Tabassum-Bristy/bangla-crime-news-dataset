<article>
  <headline>
কলেজছাত্রীকে ধর্ষণের দায়ে এক ব্যক্তির যাবজ্জীবন
</headline>
  <url>https://www.jagonews24.com/country/news/506228</url>
  <published_at>
</published_at>
  <category>ধর্ষণ</category>
  <body>মানিকগঞ্জে এক কলেজছাত্রীকে ধর্ষণের দায়ে মিজানুর রহমান নামে এক ব্যক্তির যাবজ্জীবন কারাদণ্ডাদেশ দিয়েছেন আদালত। একই সঙ্গে ওই ধর্ষকের ৫০ হাজার টাকা জরিমানা করা হয়েছে।বুধবার দুপুরে মানিকগঞ্জের নারী ও শিশু নির্যাতন দমন ট্রাইব্যুনালের বিচারক মোহাম্মদ আলী হোসাইন এই রায় দেন।দণ্ডপ্রাপ্ত মিজানুর রহমানের বাড়ি সদর উপজেলার পূর্ব মিতরা গ্রামে। বর্তমানে তিনি পলাতক রয়েছেন।ট্রাইব্যুনালের সরকারি বিশেষ কৌঁসুলি (পিপি) এ কে এম নূরুল হুদা রুবেল জানান, বাড়ি থেকে কলেজে যাওয়া-আসার পথে ওই ছাত্রীকে উত্যক্ত করতেন মিজানুর রহমান। ২০০৬ সালের ২৪ ডিসেম্বর রাতে প্রকৃতির ডাকে ঘরের বাইরে বের হলে মিজানুর ওই ছাত্রীর ওড়না দিয়ে তার মুখ চেপে ধরে বাড়ির পাশে নিয়ে ধর্ষণ করে। এই ঘটনার দুই দিন পর ভুক্তভোগী ছাত্রী বাদী হয়ে সদর থানায় মামলা করেন। ২০০৭ সালের ১৮ ফেব্রুয়ারি মামলার তদন্ত কর্মকর্তা বিচারিক হাকিমের আদালতে অভিযোগপত্র দাখিল করেন। ওই বছরের ৭ মার্চ মামলাটি ট্রাইব্যুনালে স্থানান্তরিত হয়। ঘটনার পর থেকে আসামি পলাতক রয়েছেন।তিনি আরও বলেন, এই মামলায় মোট নয়জনের সাক্ষ্যগ্রহণ করা হয়। অভিযোগ প্রমাণিত হওয়ায় ট্রাইব্যুনালের বিচারক আসামিকে যাবজ্জীবন কারাদণ্ডাদেশ এবং ৫০ হাজার টাকা জরিমানা করেন।বি এম খোরশেদ/এমবিআর/এমএস</body>
</article>
