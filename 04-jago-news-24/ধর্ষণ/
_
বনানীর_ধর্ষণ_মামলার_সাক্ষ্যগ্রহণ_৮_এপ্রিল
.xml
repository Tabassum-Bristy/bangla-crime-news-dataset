<article>
  <headline>
বনানীর ধর্ষণ মামলার সাক্ষ্যগ্রহণ ৮ এপ্রিল
</headline>
  <url>https://www.jagonews24.com/law-courts/news/488151</url>
  <published_at>
</published_at>
  <category>ধর্ষণ</category>
  <body>রাজধানীর বনানীর আলোচিত দ্য রেইন ট্রি হোটেলে দুই ছাত্রী ধর্ষণের মামলার পরবর্তী সাক্ষ্যগ্রহণের জন্য আগামী ৮ এপ্রিল দিন ধার্য করেছেন ট্রাইব্যুনাল।সোমবার (১৮ মার্চ) ঢাকার ৭ নম্বর নারী ও শিশু নির্যাতন দমন ট্রাইব্যুনালের ভারপ্রাপ্ত বিচারক শরীফ উদ্দিনের আদালতে মামলাটির ভুক্তভোগীর জেরার জন্য দিন ধার্য ছিল। কিন্তু ভুক্তভোগী ট্রাইব্যুনালে উপস্থিত না হওয়ায় সময়ের আবেদন করে রাষ্ট্রপক্ষ। বিচারক রাষ্ট্রপক্ষের আবেদন মঞ্জুর করে ৮ এপ্রিল জেরা ও অপর সাক্ষীদের সাক্ষ্য গ্রহণের দিন ধার্য করেন।এ দিন আসামি সাফাত আহমেদ ও নাঈম আশরাফকে কারাগার থেকে ট্রাইব্যুনালে হাজির করা হয়। অন্যদিকে সাফাতের বন্ধু সাদমান সাকিফ, দেহরক্ষী রহমত আলী ও গাড়িচালক বিল্লাল হোসেন ট্রাইব্যুনালে হাজিরা দেন। ট্রাইব্যুনালের পেশকার মতিউর রহমান বিষয়টি জাগো নিউজকে নিশ্চিত করেছেন।উল্লেখ্য, ২০১৭ সালের ২৮ মার্চ বনানীর দ্য রেইন ট্রি হোটেলে জন্মদিনের পার্টির কথা বলে ডেকে নিয়ে বিশ্ববিদ্যালয়পড়ুয়া দুই ছাত্রীকে ধর্ষণ করা হয়। ওই ঘটনার প্রায় ৪০ দিন পর ৬ মে সন্ধ্যায় আপন জুয়েলার্সের মালিক দিলদার আহমেদের ছেলে সাফাত আহমেদসহ পাঁচজনকে আসামি করে বনানী থানায় মামলা করেন এক ভুক্তভোগী।এরপর ওই বছরের ৮ জুন ঢাকার মুখ্য মহানগর হাকিম দেলোয়ার হোসেনের আদালতে সাফাতসহ পাঁচজনের বিরুদ্ধে অভিযোগপত্র (চার্জশিট) দাখিল করেন তদন্ত কর্মকর্তা পুলিশের নারী সহায়তা ও তদন্ত বিভাগের পরিদর্শক ইসমত আরা এমি। অভিযোগপত্রে ৪৭ জনকে সাক্ষী করা হয়।একই বছরের ১৩ জুলাই ঢাকার দুই নম্বর নারী ও শিশু নির্যাতন দমন ট্রাইব্যুনালের বিচারক শফিউল আজম আসামিদের বিরুদ্ধে অভিযোগ গঠন করেন। আসামি সাফাত ও নাঈমের বিরুদ্ধে নারী ও শিশু নির্যাতন আইনের ৯ (১) ধারা এবং অন্য আসামিদের বিরুদ্ধে ৯ (১) এর ৩০ ধারায় অভিযোগ গঠন করা হয়।জেএ/এমএসএইচ/এমএস</body>
</article>
