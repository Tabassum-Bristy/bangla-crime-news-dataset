<article>
  <headline>
সহপাঠীর বিরুদ্ধে স্কুলছাত্রীকে ধর্ষণের অভিযোগ
</headline>
  <url>https://www.jagonews24.com/country/news/360310</url>
  <published_at>
</published_at>
  <category>ধর্ষণ</category>
  <body>নেত্রকোনা সদর উপজেলার ঠাকুরাকোনায় এক স্কুলছাত্রীকে ধর্ষণের অভিযোগ উঠেছে তারই সহপাঠীর বিরুদ্ধে। এ ঘটনায় বৃহস্পতিবার রাতে নেত্রকোনা মডেল থানায় ওই ছাত্রীর বড় ভাই বাদী হয়ে মামলা দায়ের করেছেন।শুক্রবার ধর্ষণের শিকার ওই স্কুলছাত্রীকে উদ্ধার করে ডাক্তারি পরীক্ষার জন্য পুলিশ নেত্রকোনা আধুনিক সদর হাসপাতালে পাঠিয়েছে।স্থানীয় সূত্রে জানা গেছে, সদর উপজেলার পাঁচপাই গ্রামের আবদুল খালেকের ছেলে সোহাগ রানার সঙ্গে একই গ্রামের ওই মেয়েটি একই শ্রেণিতে (১০ম শ্রেণি) পড়াশুনা করতো। এরই সুবাদে তাদের মধ্যে প্রেমের সম্পর্ক গড়ে ওঠে। বিয়ের প্রলোভনে দেখিয়ে গত সোমবার (১৬ অক্টোবর) রানা মেয়েটিকে তার বাড়িতে নিয়ে ধর্ষণ করে। বিষয়টি জানাজানি হলে মেয়েপক্ষের লোকজন বিয়ের জন্য ছেলের পরিবারকে চাপ দেয়। ছেলেপক্ষ এতে আপত্তি করে। এ নিয়ে এলাকায় সালিশ বসে। পরে মেয়েটি ছেলের বাড়িতে অবস্থান নিয়ে বিয়ে না করলে আত্মহত্যার কথা বলে। স্থানীয় একটি মহল বিষয়টি মীমাংসার কথা বলে সময় ক্ষেপণ করে এবং ঘটনা ধামাচাপা দেয়ার জন্য তৎপরতা চালায়। বৃহস্পতিবার বিষয়টি পুলিশ সুপারকে জানালে তার নির্দেশে সন্ধ্যায় পুলিশ মেয়েটিকে উদ্ধার করে থানায় নিয়ে যায়। পরে মেয়েটির ভাই বাদী হয়ে সোহাগ রানার বিরুদ্ধে মামলা করেন।মামলার বাদীর অভিযোগ, আসামি সোহাগ রানাকে তার পরিবারের লোকজন অন্যত্র সরিয়ে ফেলেছে। আসামি পক্ষ থেকে তাকে এবং তার পরিবারকে নানা ভয়ভীতি দেখানো হচ্ছে।এ ব্যাপারে ঠাকুরাকোনা ইউনিয়নের চেয়ারম্যান আবদুর রাজ্জাক জাগো নিউজকে জানান, ঘটনাটি শুনেছি। তবে ছেলে-মেয়ের পরিবারের মধ্যে আত্মীয়ের সম্পর্ক রয়েছে। মেয়েপক্ষ গরীব ও ছেলে-মেয়ের বয়সের কারণে ঘটনাটি মামলা পর্যন্ত পৌঁছেছে।নেত্রকোনা মডেল থানা পুলিশের ভারপ্রাপ্ত কর্মকর্তা (ওসি) আমীর তৈমুর ইলী মামলা দায়েরের বিষয়টি নিশ্চিত করে জাগো নিউজকে বলেন, ভিকটিমকে উদ্ধার করে ডাক্তারি পরীক্ষার জন্য নেত্রকোনা আধুনিক সদর হাসপাতালে পাঠানো হয়েছে। আসামিকে ধরার চেষ্টা চলছে।কামাল হোসাইন/আরএআর/আইআই</body>
</article>
