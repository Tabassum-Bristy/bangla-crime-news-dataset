<article>
  <headline>
মিয়ানমারে জাতিসংঘ শান্তিরক্ষী বাহিনী প্রেরণ করতে হবে
</headline>
  <url>https://www.jagonews24.com/national/news/338410</url>
  <published_at>
</published_at>
  <category>ধর্ষণ</category>
  <body>মিয়ানমারের রাখাইন অঞ্চলে জাতিসংঘ শান্তিরক্ষী বাহিনী প্রেরণ করতে হবে বলে মন্তব্য করেছেন জাতীয় সমাজতান্ত্রিক দল- জেএসডি সভাপতি আ স ম আবদুর রব।রোববার বিকেলে জাতীয় প্রেস ক্লাবে মিয়ানমারে রোহিঙ্গাদের নির্বিচারে হত্যা, খুন, নির্যাতনের মাধ্যমে দেশত্যাগে বাধ্য করে জোরপূর্বক বাংলাদেশে প্রেরণের প্রতিবাদে জেএসডিসহ সমমনা দলসমূহের উদ্যোগে এক মানববন্ধন ও বিক্ষোভ সমাবেশ অনুষ্ঠিত হয়।সমাবেশে আ স ম আবদুর রব বলেন, মিয়ানমারে বিভিন্ন সময়ে নানা অজুহাতে বর্বরোচিত হত্যা, খুন, ধর্ষণ, নির্যাতনের মধ্য দিয়ে লাখ লাখ রোহিঙ্গাকে বাংলাদেশে ঢুকে পড়তে বাধ্য করছে। বর্তমানে এ সমস্যা তীব্র আকার ধারণ করেছে। কোনো কূটনৈতিক সমঝোতা, আনান কমিশনের তদন্ত রিপোর্ট- কোনো কিছুকেই তারা আমলে নিচ্ছে না। এ অমানবিক ও উদ্ধত আচরণ থেকে মিয়ানমারকে বিরত করা এবং বাংলাদেশে আশ্রয় নেয়া লাখ লাখ রোহিঙ্গা শরণার্থীকে তাদের বাস্তুভিটায় ফেরতের পথ নিশ্চিতের জন্য মিয়ানমারের রাখাইন অঞ্চলে জাতিসংঘ শান্তিরক্ষী বাহিনী প্রেরণ করতে হবে।তিনি বলেন, এ বিষয়ে সরকারের কূটনৈতিক তৎপরতায় ভ্রান্তি ও সীমাবদ্ধতা রয়েছে। সরকারকে অবিলম্বে তা কাটিয়ে উঠতে হবে।জেএসডি সাধারণ সম্পাদক আবদুল মালেক রতন বলেন, রোহিঙ্গা ইস্যুতে সৃষ্ট সমস্যা জাতীয় সঙ্কটে রূপ নিয়েছে। এমতাবস্থায় দলীয় স্বার্থ-চিন্তা ভুলে গিয়ে সরকারকে অবিলম্বে জাতীয় ঐক্য গড়ে তোলার জন্য উদ্যোগ গ্রহণ করতে হবে।সমাবেশে আরও উপস্থিত ছিলেন বিকল্প ধারা বাংলাদেশের মহাসচিব মেজর (অব.) এম এ মান্নান, নাগরিক ঐক্যের আহ্বায়ক মাহমুদুর রহমান মান্না, জেএসডি সাধারণ সম্পাদক আবদুল মালেক রতন, গণফোরামের নির্বাহী সভাপতি অ্যাডভোকেট সুব্রত চৌধুরী, নাগরিক ঐক্যের কেন্দ্রীয় নেতা মমিনুল ইসলাম, বিকল্পধারা বাংলাদেশের নেতা শাহ আহমেদ বাদল, জেএসডি নেতা আতাউল করিম ফারুক, গণফোরাম নেতা মোস্তাক আহমেদ প্রমুখ।এইউএ/এমএআর/জেআইএম</body>
</article>
