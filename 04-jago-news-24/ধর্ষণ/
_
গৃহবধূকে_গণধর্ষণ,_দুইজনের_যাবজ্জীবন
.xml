<article>
  <headline>
গৃহবধূকে গণধর্ষণ, দুইজনের যাবজ্জীবন
</headline>
  <url>https://www.jagonews24.com/country/news/457505</url>
  <published_at>
</published_at>
  <category>ধর্ষণ</category>
  <body>সিরাজগঞ্জে এক গৃহবধূকে গণধর্ষণ মামলায় দুইজনের যাবজ্জীবন সশ্রম কারাদণ্ডাদেশ দিয়েছেন আদালত। একই সঙ্গে এক লাখ টাকা করে জরিমানা অনাদায়ে আরও এক বছরের বিনাশ্রম কারাদণ্ড দেয়া হয়েছে। মঙ্গলবার বেলা ১২টার দিকে সিরাজগঞ্জ নারী ও শিশু নির্যাতন দমন ট্রাইব্যুনাল-১ এর বিচারক ফজলে খোদা মো. নাজির আসামিদের উপস্থিতিতে এ রায় দেন।সাজাপ্রাপ্তরা হলেন, সিরাজগঞ্জ পৌর এলাকার কোবদাসপাড়া মহল্লার হাফিজুল ইসলাম ওরফে বাবু (৪২) ও মো. আব্দুল মমিন (৪০)।সিরাজগঞ্জ নারী ও শিশু নির্যাতন দমন আদালতের পাবলিক প্রসিকিউটর আব্দুল হামিদ লাভলু এ তথ্য নিশ্চিত করে জানান, ২০১৭ সালের ১১ অক্টোবর ভোরে শহরের রানীগ্রাম মহল্লার ওই গৃহবধূ স্বামীর সঙ্গে ঝগড়া করে বোনের বাড়ির উদ্দেশ্যে রওনা হন। তিনি রানীগ্রাম ক্লোজার এলাকায় রিকশার জন্য অপেক্ষা করছিলেন।এ সময় কোবদাসপাড়া মহল্লার মমিন, হাফিজুল ইসলাম বাবু, সাগর, রাসেল ও ফিরোজ তাকে একা পেয়ে তাকে কোবদাসপাড়া মহল্লায় পানি উন্নয়ন বোর্ডের প্রকল্পের ১নং গেটের পাশে নিয়ে যায় পালাক্রমে ধর্ষণ করে পালিয়ে যায়। এ ঘটনায় ওই নারী বাদী হয়ে ৫ জনকে আসামি করে থানায় মামলা দায়ের করেন। মামলার তদন্ত শেষে পুলিশ ৫ জনকে অভিযুক্ত করে আদালতে চার্জশিট জমা দেন। শুনানি শেষে বিচারক মমিন ও হাফিজুলকে যাবজ্জীবন কারাদণ্ডাদেশ দেন। বাকি তিনজনের বিরুদ্ধে অভিযোগ প্রমাণিত না হওয়ায় তাদের বেকসুর খালাস দেয়া হয়। ইউসুফ দেওয়ান রাজু/এমএএস/এমএস</body>
</article>
