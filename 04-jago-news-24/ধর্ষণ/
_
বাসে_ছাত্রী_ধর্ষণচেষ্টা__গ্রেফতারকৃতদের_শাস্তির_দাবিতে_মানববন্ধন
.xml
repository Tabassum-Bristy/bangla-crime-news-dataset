<article>
  <headline>
বাসে ছাত্রী ধর্ষণচেষ্টা : গ্রেফতারকৃতদের শাস্তির দাবিতে মানববন্ধন
</headline>
  <url>https://www.jagonews24.com/national/news/424246</url>
  <published_at>
</published_at>
  <category>ধর্ষণ</category>
  <body>রাজধানীতে তুরাগ বাসে উত্তরা ইউনিভার্সিটির এক ছাত্রীকে যৌন হয়রানি করার ঘটনায় গ্রেফতারকৃতদের দৃষ্টান্তমূলক শাস্তির দাবিতে মানববন্ধন করেছেন শিক্ষার্থীরা। মানববন্ধনে গ্রেফতার হওয়া চালক, বাসের ভাড়া আদায়কারী ও চালকের সহকারীর দ্রুত শাস্তি নিশ্চিত করাসহ কয়েক দফা দাবি তুলে ধরা হয়।শনিবার জাতীয় প্রেস ক্লাবের সামনে মানববন্ধন কর্মসূচি পালন করেন ওই ছাত্রীর সহপাঠীরা। মানববন্ধনে তারা জানান, দোষীদের দৃষ্টান্তমূলক শাস্তি না হলে শান্তিপূর্ণ এই আন্দোলন কঠোর হবে।গত ২১ এপ্রিল দুপুর ১টার দিকে উত্তরা ইউনিভার্সিটির এক ছাত্রী বাড্ডা থেকে ক্যাম্পাসে যাওয়ার পথে তুরাগ বাসে যৌন হয়রানির শিকার হন। পথে যাত্রীরা নেমে যেতে থাকলে বাসটি ফাঁকা হয়ে যেতে থাকে। এতে ভয় পেয়ে শেষ কয়েকজন যাত্রীর সঙ্গে তিনিও বসুন্ধরা আবাসিক এলাকার গেটে বাস থেকে নামতে যান। তখন হেলপার-কন্ডাক্টর হাত ধরে তাকে আটকানোর চেষ্টা করেন। প্রাণের ঝুঁকি নিয়ে তিনি চলন্ত বাস থেকে লাফিয়ে নেমে নিজেকে রক্ষা করেন।ওই ঘটনায় ওই ছাত্রীর স্বামী ২২ এপ্রিল বিকেলে বাদী হয়ে গুলশান থানায় একটি মামলা করেন। ঘটনাটি ইউনিভার্সিটিতে জানানোর পরই শিক্ষার্থীরা রাস্তায় নামেন। তারা যাত্রাবাড়ী থেকে আবদুল্লাহপুরগামী তুরাগ পরিবহনের বাসগুলো উত্তরায় পৌঁছালেই সেগুলো থামিয়ে দেন। বাসের যাত্রীদের অন্য বাসে তুলে দিয়ে চালককে তাদের ক্যাম্পাসের কাছে বাস চালিয়ে নিয়ে যেতে বাধ্য করেন এবং বাসের চাবি কেড়ে নেন। তুরাগ পরিবহনের ৩৫টি বাস আটকে রেখে প্রতিবাদ করেন শিক্ষার্থীরা।পরদিন ২৩ এপ্রিল ওই বাসের চালক রোমান, বাসের ভাড়া আদায়কারী মনির ও বাসচালকের সহকারী নয়নকে গ্রেফতারের পর রাতেই বাসগুলো পুলিশকে বুঝিয়ে দেন শিক্ষার্থীরা। আজ প্রেস ক্লাবের সামনে মানববন্ধনে উত্তরা ইউনিভার্সিটির প্রায় অর্ধশতাধিক শিক্ষার্থী অংশ নেন।এফএইচ/বিএ/আরআইপি</body>
</article>
