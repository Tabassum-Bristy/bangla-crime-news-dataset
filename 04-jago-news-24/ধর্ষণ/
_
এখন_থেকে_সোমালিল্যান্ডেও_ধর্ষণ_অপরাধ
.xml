<article>
  <headline>
এখন থেকে সোমালিল্যান্ডেও ধর্ষণ অপরাধ
</headline>
  <url>https://www.jagonews24.com/international/news/420556</url>
  <published_at>
</published_at>
  <category>ধর্ষণ</category>
  <body>নারীর প্রতি সহিংসতা রুখতে অবশেষে ধর্ষণকে শাস্তিযোগ্য অপরাধ হিসেবে গণ্য করে প্রথমবারের মতো একটি বিল পাস হয়েছে সোমালিল্যান্ডে। সংসদের উচ্চ কক্ষে পাস হওয়া এই বিলের আওতায় সোমালিল্যান্ডে একজন ধর্ষকের সর্বোচ্চ ২০ বছর পর্যন্ত কারাদণ্ড হতে পারে।একই আইনের আওতায় এখন থেকে জোরপূর্বক বিয়ে, যৌন নির্যাতন ও যৌনদাসী বানিয়ে পাচারের ঘটনাগুলোরও অপরাধ হিসেবে গণ্য হবে।ব্রিটেনে সোমালিল্যান্ডের প্রতিনিধি আয়ান মাহামুদ জানিয়েছেন, সংসদের সবুজ সঙ্কেত পাওয়ার জন্য এই আইনের খসড়া বহুদিন আটকে ছিল। নভেম্বরে নির্বাচিত প্রেসিডেন্ট মুসা বিহি আবিদের সরকার যৌন নিপীড়নের ঘটনাগুরো দমন করাকে গুরুত্ব দিয়েছেন।‘এটা সোমালিল্যান্ডের জন্য ঐতিহাসিক একটা ঘটনা। ধর্ষণ করতে যাওয়ার আগে মানুষ এখন থেকে শাস্তির ভয় পাবে, তারা ভয় পাবে তাদের কারাগারে যেতে হবে।’গেল জানুয়ারিতে সংসদের নিম্নকক্ষে বিলটি পাস হয়।আগামী কয়েক সপ্তাহের মধ্যেই বিলটি আইন পরিণত হবে বলেও আশা করেন আয়ান মাহামুদ।আয়ান বলেন, এই বিলের অর্থ হলো- এখন থেকে ভুক্তভোগীরা পরিবারের সম্মানের দিকে তাকিয়ে ধর্ষকদের বিয়ে করার পরিবর্তে অন্তত প্রতিকার পাবেন এবং আইনের সহযোগিতা পাবেন।’হর্ন অব আফ্রিকার স্বঘোষিত দেশটিতে এতদিনে ধর্ষণকে অপরাধ হিসেবে গণ্য করা হতো না। এর অর্থ হলো ধর্ষককে কোনো শাস্তি পেতে হতো না। ধর্ষিতার পরিবারকে কিছু টাকাপয়সা দেয়া হতো অথবা ধর্ষককে বিয়ে করার জন্য ধর্ষিতাকে বাধ্য করা হতো।সোমালিল্যান্ডের জনসংখ্যা ৪০ লাখ। রক্ষক্ষয়ী গৃহযুদ্ধের পর ১৯৯১ সালে সোমালিয়া থেকে নিজেদের স্বাধীন ঘোষণা করে সোমালিল্যান্ড। তবে রাষ্ট্র হিসেবে তাদের আন্তর্জাতিক স্বীকৃতি নেই।সূত্র: ভয়েস অব আমেরিকা।এসআর/এনএফ/জেআইএম</body>
</article>
