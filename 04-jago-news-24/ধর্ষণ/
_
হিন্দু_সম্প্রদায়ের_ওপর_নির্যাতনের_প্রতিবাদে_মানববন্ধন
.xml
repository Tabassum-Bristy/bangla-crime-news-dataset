<article>
  <headline>
হিন্দু সম্প্রদায়ের ওপর নির্যাতনের প্রতিবাদে মানববন্ধন
</headline>
  <url>https://www.jagonews24.com/national/news/496175</url>
  <published_at>
</published_at>
  <category>ধর্ষণ</category>
  <body> ধর্ষণ, গাছে বেঁধে নির্যাতন, দেশ ত্যাগে বাধ্য করা, বাড়ি-ঘর দখল, হত্যা চেষ্টা, প্রতিমা ভাঙচুরসহ সম্প্রতি হিন্দু ধর্মাবলম্বীদের ওপর নির্যাতনের প্রতিবাদে ও আসামিদের গ্রেফতারের দাবিতে মানববন্ধন করেছে বাংলাদেশ জাতীয় হিন্দু মহাজোট।শুক্রবার সকাল সাড়ে ১০টার দিকে রাজধানীর জাতীয় প্রেস ক্লাবের সামনে এ মানববন্ধনের আয়োজন করা হয়। বক্তারা জানান, প্রশাসনের উদাসীনতা ও বিচারহীনতার কারণে দেশে হিন্দু সম্প্রদায়ের ওপর নির্যাতন মহামারি আকার ধারণ করেছে। স্বাধীনতার পর হিন্দু সম্প্রদায় এমন অরাজক পরিস্থিতির সম্মুখীন হয়নি।নির্যাতনের বর্ণনা দিয়ে বক্তারা বলেন, মুন্সীগঞ্জের সিরাজদিখান থানার গোয়ালখালী গ্রামের সেতু মণ্ডলকে গত ১০ এপ্রিল সকালে স্কুলে যাওয়ার পথে তুলে নেয়া হয়। মো. সোহেল, পলাশসহ তিনজন তাকে চেতনানাশক রুমাল চেপে অচেতন করে কদমতলী এলাকার একটি বাড়িতে নিয়ে যায়। সেখানে সারারাত নির্যাতন করে পরদিন সেতুকে রাস্তায় ফেলে যায় তারা। অপমানে আত্মহত্যা করে সেতু।বক্তাদের অভিযোগ, গত এক সপ্তাহের মধ্যে সুনামগঞ্জের তাহেরপুরে দোকান ও ব্যবসা প্রতিষ্ঠান দখল, সুনামগঞ্জ, সাতক্ষীরা, বিক্রমপুর, চট্টগ্রাম, চাঁদপুরের হাজীগঞ্জ, জামালপুর, নেত্রকোনা, বান্দরবানে জমি ও বাড়ি দখলসহ অর্ধ শতাধিক ঘটনা ঘটেছে।এর মধ্যে কয়েকটি ঘটনার বর্ণনা দিয়ে বক্তারা জানান, গাইবান্ধায় আদিবাসী রবিদাস সম্প্রদায়ের বাড়ি-ঘরে হামলা ও হত্যার উদ্দেশ্যে কয়েকজনকে আহত করা হয়েছে। সাতক্ষীরার কাদাকাঠী ও খড়িয়াডাঙ্গায় প্রায় ডজন পরিবারের সম্পত্তি দখল ও দেশত্যাগে বাধ্য করার উদ্দেশ্যে ধারালো অস্ত্র নিয়ে হামলা করা হয়েছে। বান্দরবান ও জামালপুরে দুজন নারীকে গাছের সঙ্গে বেঁধে নির্যাতন করে জমি দখল করা হয়েছে। বিভিন্ন স্থানে কিশোরী অপহরণ হয়েছে, কিন্তু পুলিশ তাদেরকে উদ্ধার করে আসামিদের গ্রেফতার করছে না। চট্টগ্রামে বৃদ্ধ শিক্ষকের মাথায় পিস্তল ঠেকিয়ে জমি লিখে নেয়া হয়েছে।হিন্দু মহাজোট ঢাকা জেলার সভাপতি আইনজীবী উজ্জ্বল কুমার মণ্ডলের সভাপতিত্বে মানববন্ধনে বক্তব্য দেন সংগঠনের সহসভাপতি বরুন সেন, সাধারণ সম্পাদক গোপাল পাল, হিন্দু মহাজোটের জ্যেষ্ঠ সহসভাপতি ডা. এম কে রায়, প্রদীপ পাল, মিঠুরঞ্জন দেব, হসচিব আইনজীবী গোবিন্দ চন্দ্র প্রামাণিক, আন্তর্জাতিক সম্পাদক রিপন দে, মহিলা মহাজোটের সভাপতি প্রীতিলতা বিশ্বাস, দেবী হালদার, পূর্ণিমা শীল, ঢাকা মহানগর দক্ষিণের সভাপতি আইনজীবী রনি ঘোষ, সাধারণ সম্পাদক শ্যামল ঘোষ প্রমুখ।পিডি/এমএসএইচ/এমএস</body>
</article>
