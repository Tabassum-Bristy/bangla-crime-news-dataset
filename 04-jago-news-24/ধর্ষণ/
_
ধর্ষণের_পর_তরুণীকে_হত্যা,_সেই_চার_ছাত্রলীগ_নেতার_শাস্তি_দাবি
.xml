<article>
  <headline>
ধর্ষণের পর তরুণীকে হত্যা, সেই চার ছাত্রলীগ নেতার শাস্তি দাবি
</headline>
  <url>https://www.jagonews24.com/country/news/373999</url>
  <published_at>
</published_at>
  <category>ধর্ষণ</category>
  <body>বরগুনার পাথরঘাটায় ধর্ষণের পর তরুণীকে হত্যার প্রতিবাদে এবং অপরাধীদের দৃষ্টান্তমূলক শাস্তির দাবিতে মানববন্ধন করেছে স্থানীয় সামাজিক ও সাংস্কৃতিক অঙ্গনের নেতৃবৃন্দ।সম্মিলিত সামাজিক আন্দোলন, বরগুনা জেলা শাখার উদ্যোগে সোমবার দুপুরে বরগুনা প্রেস ক্লাব চত্বরে এ প্রতিবাদ সমাবেশ ও মানববন্ধন অনুষ্ঠিত হয়। সভায় বক্তারা বলেন, অপরাধী যে দলেরই হোক না কেন তাদের দৃষ্টান্তমূলক শাস্তি নিশ্চিত করতে হবে।সমাবেশে বক্তব্য রাখেন- সম্মিলিত সামাজিক আন্দোলন বরগুনা জেলা শাখার সভাপতি সোহেলী পারভিন ছবি, জেলা মুক্তিযোদ্ধা কমান্ডার আলহাজ আবদুর রশীদ, বরগুনা প্রেস ক্লাব সভাপতি মো. জাকির হোসেন মিরাজ, বাংলাদেশ মহিলা পরিষদ বরগুনা জেলা শাখার সভাপতি নাজমা বেগম, নারী নেত্রী মাহফুজা বেগম, খালেদা আক্তার সুইটি, হোসনে আরা হাসি, সাংবাদিক সোহেল হাফিজ ও মুশফিক আরিফ প্রমুখ।প্রসঙ্গত, বরগুনার পাথরঘাটায় এক তরুণীকে ধর্ষণের পর হত্যার অভিযোগে গত দুদিনে পাথরঘাটা কলেজ ছাত্রলীগের সভাপতি রুহি আনাল দানিয়াল (২২), সাধারণ সম্পাদক সাদ্দাম হোসেন ছোট্ট (২১), সাংগঠনিক সম্পাদক মাহিদুল ইসলাম রায়হান (১৯) উপজেলা ছাত্রলীগের সহ-সম্পাদক মো. মাহমুদসহ (১৮) মোট পাঁচজনকে গ্রেফতার করে পুলিশ।চলতি বছরের ১০ আগস্ট দুপুরে পাথরঘাটা কলেজের পশ্চিম পাশের পুকুর থেকে অজ্ঞাত ওই তরুণীর গলিত মরদেহ উদ্ধার করে পুলিশ।এ ঘটনায় গত ১২ আগস্ট পাথরঘাটা থানায় হত্যা মামলা করে পুলিশ। সেই থেকে এ হত্যাকাণ্ডের রহস্য উদঘাটনে দীর্ঘ সময় ধরে লেগে থেকে এ মামলার রহস্য উদঘাটনে সক্ষম হয় বরগুনা জেলা পুলিশ। সর্বশেষ রোববার বিকেলে পাথরঘাটার আদালতে ছাত্রলীগ নেতা মো. মাহমুদ ১৬৪ ধারায় স্বীকারোক্তিমূলক জবানবন্দি দেয়।এ ঘটনায় সোমবার পাথরঘাটা ডিগ্রি কলেজ ছাত্রলীগের সভাপতি রুহি আনাল দানিয়াল এবং সাধারণ সম্পাদক মো. সাদ্দাম হোসেন ছোট্টর দুদিন করে রিমান্ড মঞ্জুর করেছেন আদালত।মো. সাইফুল ইসলাম মিরাজ/এএম/এমএস</body>
</article>
