<article>
  <headline>
সেফহোমে বসে কাঁদছেন বগুড়ার সেই কিশোরী
</headline>
  <url>https://www.jagonews24.com/country/news/323926</url>
  <published_at>
</published_at>
  <category>ধর্ষণ</category>
  <body>রাজশাহীর সেফহোমে হাঁপিয়ে উঠেছেন বগুড়ার আলোচিত ধর্ষণের শিকার কিশোরী ছাত্রী। বাবা-মাবিহীন এ জীবনযাপনকে তিনি মেনে নিতে পারছেন না। একাকি বসবাসে অনভ্যস্ত কিশোরী প্রায়ই কান্নাকাটি করছেন।তার ভাষ্য, তাকে তার বাবা-মায়ের কাছে ফিরিয়ে দেয়া হোক। তবে রাজশাহীর ভিকটিম সাপোর্ট সেন্টারে কিশোরীর নির্যাতিত মা ভালো আছেন। সেখানে তার থাকা-খাওয়ায় কোনো সমস্যা হচ্ছে না।সম্প্রতি তিনি কিশোরী মেয়েকে দেখতে রাজশাহীর পবা উপজেলার নওহাটার সেফহোমে যান। মা ও ভাবিকে দেখে কিশোরী কান্নাকাটি করতে থাকেন।রাজশাহীর শাহমখদুম থানা চত্বরে ভিকটিম সাপোর্ট সেন্টার থেকে ফেরার পথে কিশোরীর মা বলেন, মেয়ে আমাদের কাছে ফিরতে সবসময় কান্নাকাটি করছে। এর আগে হাসপাতাল থেকে ছাড়া পাওয়ার পর আদালতে যাওয়ার আগে কিশোরী ছাত্রী সেফহোমে যাওয়ার ব্যাপারে জানিয়েছিলেন তার আপত্তির কথা।স্ত্রী ও কন্যার নিরাপত্তা বিধানের ব্যাপারে জানতে চাইলে তিনি নিজের অপারগতা প্রকাশ করলে মা-মেয়েকে সরকারি হেফাজতে রাখার আদেশ দেন বিচারক। পরে মা-মেয়েকে রাজশাহীতে নিয়ে যাওয়া হয়।জানতে পেরে কিশোরীর বাবা বগুড়া শিশু আদালতের স্পেশাল পিপি মো. আমানউল্লাহর কাছে ছুটে যান এবং মা-মেয়েকে নিজের হেফাজতে নেয়ার ইচ্ছা পোষণ করেন।পিপি নিরাপত্তার দিকটি আরও ভালোভাবে ভেবে দেখার কথা বললে তিনি ফিরে যান। জানতে চাইলে পিপি আমানউল্লাহ বলেন, পরিস্থিতি স্বাভাবিক না হওয়া পর্যন্ত মা-মেয়ের ওখানে থাকাই ভালো- এমন পরামর্শ দেয়ার পর কিশোরীর বাবা ফিরে যান।এ বিষয়ে মামলার তদন্ত কর্মকর্তা সদর থানা পুলিশের (ওসি-অপারেশন) আবুল কালাম আজাদ জানান, নির্যাতিত ছাত্রী ও মায়ের অভিভাবকরা তার সঙ্গে সাক্ষাৎ করে তাদের রাজশাহী থেকে বগুড়ায় আনার কথা বলেছেন।এদিকে, বগুড়া শহরের চকসূত্রাপুর এলাকায় যে ভাড়া বাসায় মা-মেয়ে থাকতেন সেটি সেভাবেই পড়ে আছে। বাসাটি তালা দেয়া। বাড়ির কেয়ারটেকার সাইফুল ইসলাম জানান, ভাড়া বাবদ ২ হাজার টাকা দিয়ে গেছে। দুইদিন আগে ছাত্রীর নানি এসে ঘরের আসবাবপত্র গুছিয়ে রেখে গেছেন।প্রসঙ্গত, বগুড়ার শহর শ্রমিক লীগের আহ্বায়ক থাকা কালে গত ১৭ জুলাই কলেজে ভর্তিচ্ছুক ওই ছাত্রীকে ক্যাডার দিয়ে নিজ বাড়িতে তুলে নিয়ে গিয়ে ধর্ষণ করেন তুফান সরকার। এরপর ২৮ জুলাই তুফানের স্ত্রী আশা, আশার বোন কাউন্সিলর রুমকিসহ সহযোগীরা ধর্ষিতা ছাত্রী ও তার মায়ের ওপর নির্মম নির্যাতন চালায় এবং তাদের মাথা ন্যাড়া করে দেয়।এএম/আরআইপি</body>
</article>
