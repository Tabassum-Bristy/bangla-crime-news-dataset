<article>
  <headline>
ভর্তিতে বৈবাহিক অবস্থা জানতে চাওয়া কেন অবৈধ নয় : হাইকোর্ট
</headline>
  <url>https://www.jagonews24.com/law-courts/news/389581</url>
  <published_at>
</published_at>
  <category>ধর্ষণ</category>
  <body>ধর্ষণের পর সন্তানধারণকারী এক মেয়েকে রাজশাহী সরকারি নার্সিং কলেজে ভর্তি করার নির্দেশ দিয়েছেন হাইকোর্ট। যার ভর্তিতে শর্ত হিসেবে স্বামী পরিত্যক্তা লিখতে হবে- বলেছিল নার্সিং কলেজ। এছাড়াও পরবর্তী আদেশ ও শুনানির জন্য আগামী ৪ জানুয়ারি দিন ধার্য করেছেন। এ সময়ে মধ্যে ভর্তি-সংক্রান্ত বিষয়ে অগ্রগতি প্রতিবেদন দিতে হবে আদালতে।একই সঙ্গে শিক্ষাপ্রতিষ্ঠানে ভর্তির ক্ষেত্রে বৈবাহিক অবস্থা জানতে চাওয়া কেন বেআইনি ও অবৈধ ঘোষণা করা হবে না তা জানতে চেয়ে রুল জারি করেছেন হাইকোর্ট। আগামী চার সপ্তাহের মধ্যে শিক্ষা সচিব, স্বরাষ্ট্র সচিব, স্বাস্থ্য ও পরিবার কল্যাণ সচিব, আইন সচিব, নারী ও শিশু সচিব, মহিলা অধিদফতরের মহাপরিচালক, নার্সিং অধিদফতরের মহাপরিচালককে ওই রুলের জবাব দিতে বলা হয়েছে।দুই আইনজীবীর করা এক রিট আবেদনের শুনানি নিয়ে সোমবার হাইকোর্টের বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত বেঞ্চ এ রুল জারি করেন। আদালতে আবেদনের পক্ষে ছিলেন ব্যারিস্টার অনীক আর, আইনুন নাহার সিদ্দিকা ও ব্যারিস্টার জ্যোর্তিময় বড়ুয়া।এর আগে গত ১৪ নভেম্বর একটি জাতীয় দৈনিকে ‘মেয়েটি এখন কী করবে?’ শীর্ষক এক প্রতিবেদন যুক্ত করে হাইকোর্টে রিট করেন ফারিহা ফেরদৌস ও নাহিদ সুলতানা জেনি নামে দুই আইনজীবী।ওই প্রতিবেদেন বলা হয়, ২০১৩ সালের ৬ জুন দশম শ্রেণিতে পড়ার সময় ধর্ষণের শিকার হন মেয়েটি। আদালতে মামলার বিচার শুরু হয়। আদালত ওই মেয়েটিকে ‘মহিলা সহায়তা কর্মসূচি’র রাজশাহী বিভাগীয় আবাসনকেন্দ্রে পাঠানোর নির্দেশ দেন। সেখানে থাকা অবস্থায় মেয়েটির এসএসসি পরীক্ষা শুরু হয়। পরীক্ষা চলাকালে ২০১৪ সালের ১৯ ফেব্রুয়ারি রাজশাহী মেডিকেল কলেজ হাসপাতালে মেয়েটি একটি পুত্রসন্তানের জন্ম দেন। আবাসনকেন্দ্রে থেকেই এইচএসসিও পাশ করেন ওই মেয়ে।এদিকে গত ৩০ মে আদালতের রায়ে ধর্ষকের যাবজ্জীবন কারাদণ্ড হয়। আদালতের রায়ে সন্তানের দায়ভার বাবাকে নিতে বলা হয়। সেই সঙ্গে বাবাকে ১ লাখ টাকা জরিমানা করা করেন আদালত।প্রতিবেদনে বলা হয়, সন্তান হওয়ার কারণে বিবাহিত না হলেও তাকে বিবাহিত নারীর কাতারে ফেলা হয়েছে। তিনি নার্সিং কলেজের ফরমই পূরণ করতে পারবেন না। বিয়ে না করলেও তার সন্তান রয়েছে। তাকে এখন বিবাহিত নারী হিসেবে গণ্য করা হচ্ছে। অথবা ফরমে তাকে স্বামী পরিত্যক্তা লিখতে হবে। মেয়েটি কোনো দলেই পড়েন না।রাজশাহী সরকারি নার্সিং কলেজের অধ্যক্ষ মনিজ্জা খাতুন মেয়েটির অবস্থার কথা শুনে বলেন, নিয়ম অনুযায়ী ভর্তি পরীক্ষার ফরম পূরণ করার সময় অবশ্যই অবিবাহিত লিখতে হবে। অথবা স্বামী পরিত্যক্তা লিখতে হবে। তাছাড়া সন্তান হওয়ার বিষয়টি পরীক্ষায় ধরা পড়বে। এ ক্ষেত্রে মেয়েটিকে স্বামী পরিত্যক্তা লিখতে হবে। পরে এ প্রতিবেদন যুক্ত করে হাইকোর্টে রিট দায়ের করা হয়।ব্যারিস্টার জ্যোর্তিময় বড়ুয়া বলেন, দুই আইনজীবী রিট করার পর হাইকোর্ট রুল দিয়েছেন। রুলে শিক্ষাপ্রতিষ্ঠানে ভর্তির ক্ষেত্রে বৈবাহিক অবস্থা জানতে চাওয়া কেন অসাংবিধানিক এবং অবৈধ ঘোষণা করা হবে না তা জানতে চেয়েছেন। এছাড়াও মেয়েটিকে অবিলম্বে নার্সিং কলেজে ভর্তি করতে নির্দেশ দিয়ে পরবর্তী আদেশের জন্য ৪ জানুয়ারি দিন ধার্য করেছেন। এ সময়ে মধ্যে ভর্তি-সংক্রান্ত বিষয়ে অগ্রগতি প্রতিবেদন দিতে হবে।এফএইচ/জেএইচ/আরআইপি</body>
</article>
