<article>
  <headline>
এসআইয়ের বিরুদ্ধে ধর্ষণের অভিযোগ
</headline>
  <url>https://www.jagonews24.com/country/news/307375</url>
  <published_at>
</published_at>
  <category>ধর্ষণ</category>
  <body>বিয়ের প্রলোভন দেখিয়ে স্বামী পরিত্যক্তা এক নারীকে ধর্ষণের অভিযোগে নড়াইল সদর উপজেলার শেখহাটি পুলিশ ক্যাম্পের উপ-পরিদর্শক (এসআই) আবদুল করিমের বিরুদ্ধে মামলা করা হয়েছে।সোমবার নারী ও শিশু নির্যাতন দমন ট্রাইবুনালের (জেলা ও দায়রা জজ) বিচারক বাশার মুন্সীর আদালতে ধর্ষণের শিকার ওই নারী বাদী হয়ে মামলাটি দায়ের করেন। আগামী ৩ আগস্টের মধ্যে কালিয়া ও নড়াগাতি থানার দায়িত্বে থাকা ম্যাজিস্ট্রেট জাহিদ হাসানকে ঘটনাটি তদন্ত করে প্রতিবেদন দাখিলের নির্দেশ দিয়েছেন আদালত।মামলার বিবরণে জানা যায়, কালিয়া থানার পার্শ্বে স্বামী পরিত্যক্তা ওই নারী তার বাবার বাড়িতে বসবাস করতেন। সাত মাস আগে কালিয়া থানায় কর্মরত তৎকালীন এসআই আব্দুল করিম ওই বাড়িতে যাওয়া-আসা করতেন। একপর্যায়ে ওই নারীর সঙ্গে প্রেমের সম্পর্ক গড়ে বিয়ের প্রলোভন দেখিয়ে গত বছরের ১৬ ডিসেম্বর তাকে ধর্ষণ করেন এসআই আব্দুল করিম। এতে ওই নারী অন্তঃসত্ত্বা হয়ে পড়েন। ওই পুলিশ কর্মকর্তাকে বারবার বিয়ের কথা বললে তিনি কৌশলে চিকিৎসার নাম করে ওই নারীকে ইনজেকশন ও খাওয়ার বড়ির মাধ্যমে গর্ভপাত ঘটান। পরে ভুক্তভোগী নারী সংশ্লিষ্ট দফতরে এসআই আব্দুল করিমের বিরুদ্ধে লিখিত অভিযোগ দায়ের করেন।  অভিযোগ প্রাথমিকভাবে প্রমাণিত হওয়ায় নড়াইলের পুলিশ সুপার সরদার রকিবুল ইসলামের নির্দেশে গত জুন মাসে আব্দুল করিমকে সাময়িকভাবে বরখাস্ত করা হয়।বাদী পক্ষে জাতীয় আইনগত সহায়তা প্রদান সংস্থার নিয়োগপ্রাপ্ত আইনজীবী অ্যাডভোকেট রোকেয়া বেগম জানান, অভিযুক্ত পুলিশ কর্মকর্তা এসআই আব্দুল করিম বিয়ের প্রলোভন দেখিয়ে নানাভাবে প্ররোচিত করে ওই নারীকে ধর্ষণ করেন। ধূর্ত ওই পুলিশ কর্মকর্তা তাকে বিয়ে করবে বলে ঘোরাতে থাকেন। ওই নারী প্রতিবাদ করলে উল্টো তাকে মিথ্যাভাবে ফাঁসিয়ে দেয়ার হুমকি দেন। অবশেষে নিরুপায় হয়ে নির্যাতিত ওই নারী সোমবার নারী ও শিশু নির্যাতন দমন ট্রাইবুনালে এসআই আব্দুল করিমের বিরুদ্ধে মামলা দায়ের করেছেন। মামলা নং এমপি ৪৮/১৭ ।হাফিজুল নিলু/আরএআর/জেআইএম</body>
</article>
