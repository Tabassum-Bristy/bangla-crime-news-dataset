<article>
  <headline>
সাবেক স্ত্রীকে দুই বছর ধরে ধর্ষণ
</headline>
  <url>https://www.jagonews24.com/country/news/355426</url>
  <published_at>
</published_at>
  <category>ধর্ষণ</category>
  <body>নারায়ণগঞ্জ সদর উপজেলা ফতুল্লায় তালাক দেয়া স্বামীর বিরুদ্ধে ধর্ষণ মামলা করেছেন এক সন্তানের জননী। দুই বছর সংসার করে তালাক দিয়ে ফের বিয়ের প্রলোভনে ধর্ষণ করায় এ মামলা করেন সাবেক স্ত্রী। এ ঘটনায় অভিযুক্ত সাবেক স্বামী আব্দুর রহিমকে গ্রেফতার করেছে পুলিশ।গতকাল বুধবার বিকেলে এক সন্তানের জননী বাদী হয়ে তালাকপ্রাপ্ত স্বামী আব্দুর রহিমের (৩২) বিরুদ্ধে মামলা করলে সন্ধ্যায় আব্দুর রহিমকে গ্রেফতারের বিষয়টি নিশ্চিত করে পুলিশ।মামলার সূত্রে জানা গেছে, মুন্সিগঞ্জের দুলাল সরদারের মেয়ের সঙ্গে ২০১০ সালে ঢাকা বাড্ডার পোস্ট অফিস রোড এলাকার আব্দুস সোহবানের ছেলে আব্দুর রহিমের বিয়ে হয়।বিয়ের ৫/৬ মাস অতিবাহিত হওয়ার পর বিনা কারণে শারীরিক ও মানসিকভাবে স্ত্রীকে নির্যাতন চালাতেন স্বামী। তার নির্যাতন নীরবে সহ্য করে সংসার করেন স্ত্রী। বিয়ের দুই বছরের মাথায় তাদের সংসারে একটি কন্যা সন্তান জন্ম হয়। সন্তান হওয়ার পর নির্যাতনের মাত্রা আরও বেড়ে যায়। এমনকি রহিম পরকীয়ায় আসক্ত হয়ে পড়েন।একপর্যায়ে পরকীয়ার কারণে গত ২০১৪ সালের রহিম তার স্ত্রীকে তালাক দেন। পরে স্বামীর ঘর ছেড়ে সন্তান নিয়ে বাপের বাড়িতে চলে যান স্ত্রী।২০১৫ সালের প্রথম দিকে রহিম তার তালাক দেয়া স্ত্রীকে পুনরায় বিয়ে করার প্রস্তাব দেন। প্রথমে রাজি না হলেও তার অভিভাবকের মাধ্যমে রাজি করানো হয়। পরে মেয়ের ভবিষ্যতের কথা চিন্তা করে রহিমের সঙ্গে সংসার করার সম্মতি জানান এবং পুনরায় বিয়ে করতে রাজি হন স্ত্রী।স্ত্রীকে কাজি অফিসের মাধ্যমে বিয়ে করার কথা বলে ফতুল্লার পিলকুনি এলাকায় বাসা ভাড়া নিয়ে রাখেন রহিম। এই বাসায় রেখে টানা দুই বছর বিয়ে না করে সাবেক স্ত্রীকে ধর্ষণ করেন তিনি। পুনরায় বিয়ের কথা বলার পর নানা অজুহাত দিয়ে কালক্ষেপণ করেন রহিম।পরে সাবেক স্ত্রী বাসা থেকে চলে যাওয়ার কথা বললে পরিবারের লোকদের হত্যার হুমকি দেয়া হয়। ভয়ে কোনো ধরনের প্রতিবাদ করতে পারেননি সাবেক স্ত্রী। একপর্যায়ে গতকাল মামলা করা হয়।ফতুল্লা মডেল থানা পুলিশের এসআই আতাউর রহমান বলেন, আব্দুর রহিম তার স্ত্রীকে তালাক দেয়ার পর ফের বিয়ের প্রলোভন দেখিয়ে বাসা ভাড়া দিয়ে মেলামেশা করে আসছিলেন। তাকে বিয়ে করার কথা বললে নানা ধরনের হুমকি দেয়া হয়। অভিযোগের ভিত্তিতে আব্দুর রহিমকে গ্রেফতার করা হয়।মো. শাহাদাত হোসেন/এএম/আরআইপি</body>
</article>
