<article>
  <headline>
ভাগ্নিকে দলবেঁধে ধর্ষণ
</headline>
  <url>https://www.jagonews24.com/country/news/359179</url>
  <published_at>
</published_at>
  <category>ধর্ষণ</category>
  <body>মুন্সীগঞ্জের শ্রীনগর উপজেলায় সৎমামা তার সহযোগীদের নিয়ে ভাগ্নিকে গণধর্ষণ করেছেন বলে অভিযোগ উঠেছে। এ ঘটনায় মামা হেলালকে (৩৫) গ্রেফতার করেছে পুলিশ।শ্রীনগর থানা পুলিশ জানায়, গতকাল মঙ্গলবার (১৭ অক্টোবর) রাতে উপজেলার রাঢ়িখাল ইউনিয়নের মাইজপাড়া এলাকা থেকে মামলার ৩ নম্বর আসামি হেলালকে গ্রেফতার করা হয়।শ্রীনগর থানা পুলিশের (ওসি-অপারেশন) হুমায়ূন কবির জানান, ভিকটিমকে ডাক্তারি পরীক্ষার জন্য বুধবার সকালে জেলা সদর হাসপাতালে পাঠানো হয়েছে।তিনি জানান, গত ৩ সেপ্টেম্বর রাতে ওই তরুণীকে বাড়িতে একা পেয়ে মামলার প্রথম আসামি বিশ্বজিৎ (২৫), বাবুল কর (২৮) ও তৃতীয় আসামি সৎমামা মো. হেলাল (৩৫) কৌশলে ঘরে প্রবেশ করে দল বেঁধে ধর্ষণ করেন।পরবর্তীতে ঘটনা যাতে প্রকাশ না পায় সেজন্য ভয়ভীতি দেখান। এ ঘটনায় একজনকে গ্রেফতার করে আদালতে পাঠানো হয়। বাকি আসামিদের গ্রেফতারের চেষ্টা চলছে বলেও জানান তিনি।নির্যাতিত তরুণীর পরিবারের অভিযোগ, স্থানীয় একটি দালাল চক্র চাপ প্রয়োগ করে থানায় ধর্ষণের মামলা করা থেকে তাদের বিরত রাখে। এ অবস্থায় প্রাথমিকভাবে ওই তরুণী শ্রীনগর থানায় ভয়ভীতির কথা উল্লেখ করে সাধারণ ডায়েরি করেন। এখানে গণধর্ষণের বিষয়টি এড়িয়ে যান তরুণী। পরবর্তীতে নিরুপায় হয়ে আদালতের কাছে যান তিনি।আদালত বিষয়টি আমলে নিয়ে শ্রীনগর থানা পুলিশকে মামলা রেকর্ড করে আসামিদের গ্রেফতারের নির্দেশ দেন। শ্রীনগর থানা পুলিশ গত সোমবার (১৬ অক্টোবর) মামলাটি রেকর্ড করে আসামিদের গ্রেফতারের জন্য মাঠে নামে। কৌশলে মামলার আসামি সৎ মামা হেলালকে গ্রেফতার করে বুধবার সকালে আদালতে পাঠায় পুলিশ।ভবতোষ চৌধুরী নুপুর/এএম/এমএস</body>
</article>
