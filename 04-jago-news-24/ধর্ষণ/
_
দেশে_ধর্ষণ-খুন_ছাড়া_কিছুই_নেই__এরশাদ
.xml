<article>
  <headline>
দেশে ধর্ষণ-খুন ছাড়া কিছুই নেই : এরশাদ
</headline>
  <url>https://www.jagonews24.com/country/news/319954</url>
  <published_at>
</published_at>
  <category>ধর্ষণ</category>
  <body>দেশে ধর্ষণ ও খুন ছাড়া আর কিছুই নেই বলে মন্তব্য করেছেন জাতীয় পার্টির চেয়ারম্যান হুসেইন মুহম্মদ এরশাদ। তিনি বলেন, প্রতিদিন খবরের কাগজ খুললেই খালি ধর্ষণ আর খুন। আর কিছু নেই। আমি সেদিন বলেছি, এ দেশে নারী হয়ে জন্মগ্রহণ করা একটি মহাপাপ, অভিশাপ। নারীর ক্ষমতায়নের কথা শুনি তা কেবল ঢাকা শহরেই। গ্রামে-গঞ্জে মেয়েরা নিরাপদ নয়।সোমবার চট্টগ্রামের একটি পাঁচ তারকা হোটেলে সাংবাদিকদের এসব কথা বলেন এরশাদ। এদিন একটি ব্যাংকের বার্ষিক সভায় অংশ নিতে চট্টগ্রামে যান এইচ এম এরশাদ।এরশাদ বলেন, সব তো খবরের কাগজে আসে না। যেটুকুই পড়ি, দুঃখ হয়। আমরা এমন ছিলাম না। রাজনৈতিক স্থিতিশীলতা না এলে দেশে বিনিয়োগ হবে না বলেও মন্তব্য করেন তিনি।আগামী জাতীয় সংসদ নির্বাচন সুষ্ঠু ও নিরপেক্ষ হবে বলে আশা প্রকাশ করে এরশাদ বলেন, সমস্ত কিছু নির্ভর করবে প্রধান নির্বাচন কমিশনারের ওপর। উনি যদি আর্মি চান, সরকার আর্মি দিতে বাধ্য হবে। ডিসির পোস্টিং চান- ডিসির পোস্টিং করতে সরকার বাধ্য হবে। সে ক্ষমতা উনি খাটাবেন কি না এবং সত্যিকারভাবে একটি সুষ্ঠু নির্বাচন করবেন কি না সেটা নির্ভর করে তার ওপর।তিনি বলেন, আস্থা রাখছি, উনি সুষ্ঠু নির্বাচন উপহার দেবেন জাতিকে। যদি না পারেন নির্বাচনের পরে সেটা বলা হবে যে, উনি পারেন নাই। আশা করি পারবেন।এ সময় জাতীয় পার্টির প্রেসিডিয়াম সদস্য জিয়াউদ্দিন আহমেদ বাবলু, সংসদ সদস্য মাহজাবিন মোরশেদ ও সোলাইমান আলম শেঠ উপস্থিত ছিলেন।আরএআর/এমএস</body>
</article>
