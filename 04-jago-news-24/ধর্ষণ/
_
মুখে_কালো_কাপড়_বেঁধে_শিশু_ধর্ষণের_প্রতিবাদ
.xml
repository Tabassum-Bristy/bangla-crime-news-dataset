<article>
  <headline>
মুখে কালো কাপড় বেঁধে শিশু ধর্ষণের প্রতিবাদ
</headline>
  <url>https://www.jagonews24.com/national/news/418465</url>
  <published_at>
</published_at>
  <category>ধর্ষণ</category>
  <body>শিশু ধর্ষণের ঘটনায় ধর্ষকের দৃষ্টান্তমূলক শাস্তি দাবিতে মুখে কালো কাপড় বেধে প্রতিবাদ জানিয়েছে শিশুদের জন্য ফাউন্ডেশনের সদস্যরা।শনিবার জাতীয় প্রেস ক্লাবের সামনে মুখে কালো কাপড় বেধে মানববন্ধন কর্মসূচি পালন করেন তারা।মানববন্ধনে বক্তারা বলেন, দেশে গত এক বছরে আশঙ্কাজনকভাবে শিশু ধর্ষণের সংখ্যা বেড়েছে। শুধু বিভিন্ন পত্রিকায় প্রকাশিত প্রতিবেদন অনুযায়ীই দেশে গত এক বছরে ৫৯৩ জনেরও বেশি শিশু ধর্ষিত হয়েছে। এদের মধ্যে বেশ কিছু শিশু শারীরিক প্রতিবন্ধী। এছাড়াও শিশু ধর্ষণের পর হত্যা, নির্যাতনের শিকার শিশুর আত্মহত্যার ঘটনা ঘটেছে বেশ কিছু।বক্তারা আরও বলেন, বর্তমান সরকার শিশুবান্ধব সরকার। শিশুতোষ বিষয়গুলোতে বেশ আন্তরিকতার সঙ্গে কাজ করছে। সেই সঙ্গে শিশুদের নিরাপত্তা নিশ্চিত করতে না পারলে সরকারের সব অর্জন ম্লান হয়ে যাবে।এসময় শিশুদের জন্য ফাউন্ডেশন সংঠনের পক্ষ থেকে তারা দশ দফা দাবি তুলে ধরা হয়। দাবিগুলোর মধ্যে রয়েছে- শিশু ধর্ষণের বিচার কার্যক্রম দ্রুততার সঙ্গে সম্পন্ন করা এবং ধর্ষণকারীর দৃষ্টান্তমূলক এবং একমাত্র শাস্তি মৃত্যুদণ্ড কার্যকর। ধর্ষকের পরিচয় গণমাধ্যমে বিস্তারিত প্রকাশ এবং সম্পদ বাজেয়াপ্ত করা। শিশুদের পর্যাপ্ত নিরাপত্তা নিশ্চিত করা। নির্যাতনের শিকার শিশুর পরিবারের সুরক্ষা ও আইনি সহায়তা। ধর্ষকের বিচার জামিন অযোগ্য ধারায় মামলা পরিচালনা। দেশে যেন কোনো আইনজীবী ধর্ষকের পক্ষে আইনি লড়াই না করে তার ব্যবস্থা করা।নির্যাতনের শিকার শিশুর সুন্দর শৈশব এবং তার ধর্ষিতার পরিবার জনসমাজে হেয় প্রতিপন্ন না হয় তার দায়িত্ব রাষ্ট্রকে নিশ্চিত করতে হবে। সকল ধর্মীয় প্রতিষ্ঠান শিক্ষা প্রতিষ্ঠানে ধর্ষণ বন্ধে খোলামেলা আলোচনা করতে হবে।মানববন্ধনে উপস্থিত ছিলেন আয়োজক কমিটির সভাপতি মুঈদ হাসান, সদস্য রিফাত আহমেদ লিংকন, আসাদুজ্জামান প্রমুখ।এএস/এসআই/এমবিআর/এমএস</body>
</article>
