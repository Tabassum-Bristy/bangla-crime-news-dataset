<article>
  <headline>
শেরপুরে শিশু ধর্ষণের দায়ে যুবকের যাবজ্জীবন
</headline>
  <url>https://www.jagonews24.com/country/news/321694</url>
  <published_at>
</published_at>
  <category>ধর্ষণ</category>
  <body>শেরপুরের নকলা উপজেলার মাওরা গ্রামে এক কন্যাশিশুকে (১০) ধর্ষণের দায়ে মনির হোসেন (২৬) নামে এক যুবকের যাবজ্জীবন সশ্রম কারাদণ্ড দিয়েছেন আদালত। বৃহস্পতিবার দুপুরে শিশু আদালতের বিচারক অতিরিক্ত জেলা ও দায়রা জজ মোহাম্মদ মোসলেহ উদ্দিন এ রায় দেন।দণ্ডপ্রাপ্ত মনির হোসেন নকলার মাওরা গ্রামের আমু মিয়ার ছেলে।আদালতের রাষ্ট্রপক্ষের স্পেশাল পিপি অ্যাডভোকেট গোলাম কিবরিয়া বুলু রায়ের সত্যতা নিশ্চিত করে বলেন, আদালতে ধর্ষকের উপস্থিতিতে এ সাজার রায় ঘোষণা করা হয়। রায়ে একই সঙ্গে ধর্ষকের ৫০ হাজার টাকা অর্থদণ্ড দিয়ে আদায়কৃত টাকা ভিকটিমকে ক্ষতিপূরণ হিসেবে প্রদানের আদেশ দিয়েছেন বিচারক।মামলার সংক্ষিপ্ত বিবরণ দিয়ে অ্যাডভোকেট গোলাম কিবরিয়া বুলু জানান, নকলার পাইশকা গ্রামের ১০ বছর বয়সী শিশুটি ২০১৫ সালের ২৬ জুন শুক্রবার সকালে মাওরা গ্রামের নানার বাড়িতে বেড়াতে গিয়ে বসতঘরে ঘুমাচ্ছিল। ওই ঘরের একটি খোলা জানালার ভাঙা শিকের ফাঁক গলিয়ে বসতঘরে প্রবেশ করে শিশুটিকে ধর্ষণ করে মনির হোসেন। এ ঘটনায় মেয়েটির বাবা বাদী হয়ে মামলা দায়ের করলে নকলা থানা পুলিশের উপ-পরিদর্শক (এসআই) সারোয়ার হোসেন ওই বছরের ২১ সেপ্টেম্বর মনির হোসনকে অভিযুক্ত করে আদালতে চার্জশিট দাখিল করেন।বিচারিক প্রক্রিয়ায় ৮ জন সাক্ষীর সাক্ষ্যগ্রহণ ও জেরা শেষে আদালত ধর্ষক মনিরের যাবজ্জীবন সশ্রম কারাদণ্ড ও ৫০ হাজার টাকা জরিমানার আদেশ দেন।হাকিম বাবুল/আরএআর/আরআইপি</body>
</article>
