<article>
  <headline>
প্রতিবেশীর বাড়িতে নিয়ে প্রতিবন্ধী কিশোরীকে ধর্ষণ
</headline>
  <url>https://www.jagonews24.com/country/news/458038</url>
  <published_at>
</published_at>
  <category>ধর্ষণ</category>
  <body>নওগাঁয় বাক প্রতিবন্ধী এক কিশোরীকে (১৪) ধর্ষণের অভিযোগ উঠেছে দুই সন্তানের জনক পঙ্কজ (৩৮) নামে এক ব্যক্তির বিরুদ্ধে। সদর উপজেলার মধ্যদুর্গাপুর গ্রামে বৃহস্পতিবার বেলা ১১টার দিকে এ ঘটনা ঘটে।বাক প্রতিবন্ধী ওই কিশোরী চতুর্থ শ্রেণির শিক্ষার্থী। ঘটনার পর একটি মহল বিষয়টি ধামাচাপা দেয়ার চেষ্টা করে। পরে খবর পেয়ে পুলিশ ওই কিশোরীকে উদ্ধার করে নওগাঁ সদর হাসপাতালে ভর্তি করে। অভিযুক্ত পঙ্কজ গ্রামের মৃত প্রফুল্ল মন্ডলের ছেলে।স্থানীয় সূত্রে জানা গেছে, বেলা ১১টার দিকে ওই কিশোরীর বাবা-মা মাঠে কাজ করছিল। বাড়িতে কেউ না থাকায় কিশোরী তাদের পাশের বাড়ির বড় মার বাড়িতে বেড়াতে যায়। ওই বাড়িতে কেউ না থাকায় সে নিজ বাড়িতে ফিরে আসছিল। এ সময় রাস্তায় কেউ না থাকায় প্রতিবেশী পঙ্কজ জোরপূর্বক মুখ বেঁধে পাশেই অনুকুল নামে অপর একজনের বাড়িতে নিয়ে যায়। এ সময় অনুকুলের ছোট ছেলে অলক বাড়িতে থাকায় কাউকে কিছু না বলার জন্য তাকে খাবার জিনিস কিনতে দোকানে পাঠায়। রক্তাক্ত অবস্থায় কিশোরী বাড়িতে এসে তার মাকে বিষয়টি জানায়।এরপর সন্ধ্যা পর্যন্ত বিষয়টি ধামাচাপা দিতে কাউন্সিলর একেএম নাজমুল হক মন্টু ও স্থানীয় হিমাংশুসহ কয়েকজন কিশোরীর পরিবারকে আড়াই লাখ টাকা দিয়ে মুখ বন্ধ করতে উঠে-পড়ে লাগে। বিষয়টি থানা পুলিশ গড়ালে সন্ধ্যা সাড়ে ৭টার দিকে কিশোরীকে উদ্ধার করে নওগাঁ সদর হাসপাতালের গাইনি ওয়ার্ডে ভর্তি করা হয়।ভুক্তভোগী কিশোরীরর মা বলেন, আমরা গরীব মানুষ। দিন আনা দিন খাওয়ার মতো অবস্থা। ঘটনার বিচার (সালিশ) করে দিবে বলে কাউকে না জানানোর জন্য বলে কাউন্সিলর একেএম নাজমুল হক মন্টু ও স্থানীয় হিমাংশুসহ কয়েকজন। এরপর সন্ধ্যা পর্যন্ত অপেক্ষা করতে বলে। বিচারে তারা আড়াই লাখ টাকা দিতে চায়। প্রথমে ৫০ হাজার টাকা দেয়ার কথা বলে। পরে পুলিশকে জানাই। আমি এর সুষ্ঠু বিচার ও উপযুক্ত শাস্তি চাই।এ বিষয়ে কথা বলতে কাউন্সিলর একেএম নাজমুল হক মন্টুকে ফোন করা হলে তিনি রিসিভ করেননি।নওগাঁ সদর থানা পুলিশের ভারপ্রাপ্ত কর্মকর্তা (ওসি) আব্দুল হাই বলেন, খবর পেয়ে ওই কিশোরীকে উদ্ধার করে নওগাঁ সদর হাসপাতালে ভর্তি করা হয়েছে। ঘটনার পর থেকে অভিযুক্ত পঙ্কজ পলাতক রয়েছে। কিশোরীর বাবা থানায় অভিযোগ দিলে পুলিশ বিষয়টি আমলে নিয়ে মামলা হিসেবে নিয়েছে। শিগগিরই অভিযুক্তকে গ্রেফতার করা সম্ভব হবে।আব্বাস আলী/আরএআর/জেআইএম</body>
</article>
