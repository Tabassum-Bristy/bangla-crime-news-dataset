<article>
  <headline>
চলন্ত ট্রাকে কিশোরী ধর্ষণ : চালক ও হেলপার রিমান্ডে
</headline>
  <url>https://www.jagonews24.com/country/news/317527</url>
  <published_at>
</published_at>
  <category>ধর্ষণ</category>
  <body>নারায়ণগঞ্জে চলন্ত ট্রাকে কিশোরী ধর্ষণের ঘটনায় চালক ও হেলপারের চার দিনের রিমান্ড মঞ্জুর করেছেন আদালত। তারা পুলিশের কাছে ধর্ষণের কথা স্বীকার করেছে বলে পুলিশ জানিয়েছে।বৃহস্পতিবার বিকেলে নারায়ণগঞ্জ সিনিয়র জুডিশিয়াল ম্যাজিস্ট্রেট আফতাব উজ্জামান শুনানি শেষে এ রিমান্ড মঞ্জুর করেন।গ্রেফতার চালক মেহেদী মানিকগঞ্জ জেলার সিবালয় থানার আলোকদী গ্রামের নুর নবীর ছেলে এবং হেলপার সোহান ওরফে তুহিন রাজশাহী জেলার পুঠিয়া থানার পশ্চিম কানাইপাড় গ্রামের তমিজ উদ্দিনের ছেলে।কোর্ট পুলিশের পরিদর্শক সোহেল আলম বিষয়টি নিশ্চিত করে জানান, ওই কিশোরী (১৫) মঙ্গলবার বিকেল ৪টায় মায়ের সঙ্গে অভিমান করে বাড়ি থেকে বের হয়ে গাজীপুর চৌরাস্তা এলাকায় চলে আসে। পরে রাত ৮টায় মালবাহী ট্রাকের (ঢাকা-মেট্রো ট-০২-০৩৪৪) চালক মেহেদী হাছান ও হেলপার তুহিন তাকে রাস্তায় একা পেয়ে ঢাকায় নেয়ার কথা বলে জোর করে ট্রাকে তুলে নেয়।পরে ট্রাকটি নারায়ণগঞ্জ আসার পথে পথিমধ্যে চালক ও হেলপার পালাক্রমে ওই কিশোরীকে ধর্ষণ করে। বুধবার ভোরে নারায়ণগঞ্জের সিদ্ধিরগঞ্জের পানিরকল এলাকায় এসিআই ফার্মাসিউটিক্যালের প্রধান ফটকের সামনে থামানো ট্রাকটির ভেতর থেকে ওই কিশোরীর কান্নার শব্দ শুনে এলাকাবাসী ছুটে আসে। এ সময় ট্রাকটির চালক ও হেলপার ট্রাক রেখেই কৌশলে পালিয়ে যায়। ওই কিশোরী এ ঘটনায় ২২ ধারায় আদালতে জবানবন্দি দিয়েছে। তাকে ডাক্তারি পরীক্ষা করানো হবে।শাহাদাত হোসেন/আরএআর/জেআইএম</body>
</article>
