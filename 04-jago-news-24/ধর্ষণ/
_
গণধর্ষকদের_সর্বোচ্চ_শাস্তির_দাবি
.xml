<article>
  <headline>
গণধর্ষকদের সর্বোচ্চ শাস্তির দাবি
</headline>
  <url>https://www.jagonews24.com/national/news/473289</url>
  <published_at>
</published_at>
  <category>ধর্ষণ</category>
  <body>নোয়াখালীর সুবর্ণচর উপজেলায় এক নারীকে ধর্ষণের ঘটনায় গণধর্ষণকারীদের দৃষ্টান্তমূলক সর্বোচ্চ (মৃত্যুদণ্ড) শাস্তির দাবি জানিয়েছে সচেতন নাগরিক সমাজ। শুক্রবার (৪ জানুয়ারি) জাতীয় প্রেস ক্লাবের সামনে এক মানববন্ধনে এ দাবি জানানো হয়।মানববন্ধনে বক্তারা বলেন, নোয়াখালীর সুবর্ণচর উপজেলায় ৩৫ ঊর্ধ্ব এক গৃহবধুর উপর একদল কাপুরুষ এ কাজ করেছে। এই ধর্ষকদের সর্বোচ্চ এবং দৃষ্টান্তমূলক শাস্তি দিতে হবে। এদের থেকে নিস্তার পেতে হলে সর্বস্তরের মানুষকে ঐক্যবদ্ধ হতে হবে।বক্তারা আরও বলেন, এরকম দুঃস্বপ্নময় ঘটনা কোনও মা-বোনকে আর যেন না দেখতে হয়। চাই না কোনও মা বোনের সঙ্গে এমন ঘটনা ঘটুক। এসব কাপুরুষ অমানুষদের দৃষ্টান্তমূলক বিচারের দাবিতে আজ আমরা মানববন্ধন করতে এসেছি। হাতে হাত রেখে মানব প্রাচীর হয়ে আমরা নির্বাক দাঁড়িয়ে থাকব, প্রতিবাদ করব, নতুন করে দীপ্ত শপথ নেব। আর একটি নারীও যেন ধর্ষণ, নির্যাতন ও নিপীড়নের শিকার না হতে হয়। এ জন্য আমাদের সবাইকে সচেতন হতে হবে, ঐক্যবদ্ধ হয়ে এদের প্রতিহত করতে হবে।মানববন্ধনে সচেতন নাগরিক সমাজের পক্ষে উপস্থিত ছিলেন সংগঠনটির সদস্য শরাফত শরীফ, ইখলাস আল ফাহিম, কে এম ইমরান হোসাইন, রিয়াদ বিন সাঈদ প্রমুখ।এএস/জেডএ/পিআর</body>
</article>
