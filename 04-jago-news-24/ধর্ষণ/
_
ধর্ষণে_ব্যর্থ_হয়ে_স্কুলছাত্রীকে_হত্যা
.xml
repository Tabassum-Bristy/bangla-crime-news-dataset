<article>
  <headline>
ধর্ষণে ব্যর্থ হয়ে স্কুলছাত্রীকে হত্যা
</headline>
  <url>https://www.jagonews24.com/country/news/424845</url>
  <published_at>
</published_at>
  <category>ধর্ষণ</category>
  <body>পিরোজপুরের কাউখালীতে ধর্ষণচেষ্টায় ব্যর্থ হয়ে ৫ম শ্রেণির এক ছাত্রীকে শ্বাসরোধে হত্যার অভিযোগ উঠেছে। উপজেলার দাশেরকাঠী খাল থেকে ওই ছাত্রীর মরদেহ উদ্ধার করে মঙ্গলবার সকালে ময়নাতদন্তের জন্য মর্গে প্রেরণ করেছে পুলিশ।এ ঘটনায় সোহেল মহাজন নামে এক ব্যক্তিকে গ্রেফতার করেছে পুলিশ।পুলিশ ও এলাকাবাসী সূত্রে জানা যায়, গতকাল সোমবার দুপুরে উপজেলার দাশেরকাঠী গ্রামের হিরু মহাজনের বড় মেয়ে ও মেজো মেয়ে কালবৈশাখী ঝড়ের সময় পাশের বাড়িতে আম কুড়াতে যায়। পরে বড় মেয়ে বৃষ্টিতে ভিজে বাড়ি ফিরে আসে। কিন্তু মেজো মেয়ে বাড়িতে না ফিরে আরও আম কুড়ানোর জন্য অপেক্ষা করে। পরে মেয়েটি আম কুড়িয়ে বাড়ি ফেরার পথে দাশেরকাঠী খালের উপরের ব্রিজে পৌঁছালে একই গ্রামের ফোরকান মহাজনের ছেলে পারভেজ মহাজন (৪০) তাকে নির্জন স্থানে নিয়ে ধর্ষণের চেষ্টা করে ব্যর্থ হয়। পরে তাকে ধস্তাধস্তি করে ওড়না দিয়ে পেঁচিয়ে শ্বাসরোধ করে হত্যা করে দাশেরকাঠী খালে ফেলে দেয়।মেয়েটি সন্ধ্যায় বাড়িতে না ফেরায় বাড়ির লোকজন ও তার মা-বাবা থানায় এসে নিখোঁজের অভিযোগ করেন। পুলিশ এক ঘণ্টার মধ্যে মেয়েটির ভাসমান মরদেহ দাশেরকাঠী খাল থেকে উদ্ধার করে। মঙ্গলবার মরদেহের সুরতাহাল করে ময়নাতদন্তের জন্য জেলা মর্গে প্রেরণ করা হয়। এ ঘটনায় নিহতের মা বাদী হয়ে পারভেজ মহাজন ও সোহেল মহাজনকে আসামি করে নারী ও শিশু নির্যাতন দমন আইনে কাউখালী থানায় মামলা দায়ের করেন।কাউখালী থানার ভারপ্রাপ্ত কর্মকর্তা(ওসি) কামরুজ্জামান তালুকদার জানান, ইতিমধ্যে এ হত্যা মামলার আসামি সোহেল মহাজনকে গ্রেফতার করে মঙ্গলবার আদালতের মাধ্যমে কারাগারে পাঠানো হয়েছে। পারভেজ পলাতক রয়েছে।হাসান মামুন/আরএআর/পিআর</body>
</article>
