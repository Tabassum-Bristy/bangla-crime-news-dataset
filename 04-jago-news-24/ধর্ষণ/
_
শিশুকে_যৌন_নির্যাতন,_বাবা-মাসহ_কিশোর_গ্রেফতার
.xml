<article>
  <headline>
শিশুকে যৌন নির্যাতন, বাবা-মাসহ কিশোর গ্রেফতার
</headline>
  <url>https://www.jagonews24.com/country/news/326800</url>
  <published_at>
</published_at>
  <category>ধর্ষণ</category>
  <body>বগুড়ার ধুনট উপজেলায় এক প্রবাসী ব্যক্তির ৫ বছর বয়সী মেয়ে শ্লীলতাহানীর শিকার হয়েছে। এ ঘটনায় অভিযুক্ত কিশোর ও তার বাবা-মাকে গ্রেফতার করেছে পুলিশ। উপজেলার কালেরপাড়া ইউনিয়নের কাদাই পূর্বপাড়া গ্রামে এ ঘটনা ঘটেছে।পুলিশ ও স্থানীয় সূত্রে জানা যায়, উপজেলার কাদাই পূর্বপাড়া গ্রামের প্রবাসীর ওই শিশু মেয়ে রাঙামাটি মসজিদ ভিত্তিক পাঠাশালার প্রথম শ্রেণির শিক্ষার্থী। শুক্রবার সন্ধ্যার আগে শিশুটি বাড়ির পাশে খেলা করছিল। এ সময় প্রতিবেশী লুৎফর রহমানের ছেলে আবু নাঈম (১৪) শিশুটিকে ফুসলিয়ে নিজ বাড়ির কক্ষে নিয়ে যায়।এসময় ওই বাড়িতে অন্য কেউ ছিল না। এ সুযোগে শিশুটির শ্লীলতাহানী করে আবু নাঈম। পরে ওই শিশুর চিৎকারে প্রতিবেশী লোকজন ঘটনাস্থলে পৌঁছে রক্তাক্ত অবস্থায় তাকে উদ্ধার করে বগুড়ার শহীদ জিয়াউর রহমান মেডিকেল কলেজ (শজিমেক) হাসপাতালে ভর্তি করে। সংবাদ পেয়ে রাতেই থানা পুলিশ ঘটনাস্থল পরিদর্শন করে অভিযুক্ত আবু নাঈম (১৪), তার বাবা লুৎফর রহমান (৪২), মা আনজুয়ারা খাতুনকে (৩৫) গ্রেফতার করেছে। এ ঘটনায় ওই শিশুর মা বাদী হয়ে ওই ৩ জনের বিরুদ্ধে শনিবার সকালে ধুনট থানায় একটি মামলা দায়ের করেছেন।ধুনট থানার ভারপ্রাপ্ত কর্মকর্তা (ওসি) মিজানুর রহমান এ তথ্য নিশ্চিত করে বলেন, সংবাদ পেয়ে একই এলাকার হেউডনগর গ্রামে আত্মীয়ের বাড়ি থেকে আবু নাঈম এবং বাবা লুৎফর রহমান ও মা আনজুয়ারা খাতুনকে গ্রেফতার করা হয়েছে। এছাড়া শ্লীলতাহানীর শিকার ভিকটিমের ডাক্তারি পরীক্ষার ব্যবস্থা করা হয়েছে।লিমন বাসার/এফএ/আরআইপি</body>
</article>
