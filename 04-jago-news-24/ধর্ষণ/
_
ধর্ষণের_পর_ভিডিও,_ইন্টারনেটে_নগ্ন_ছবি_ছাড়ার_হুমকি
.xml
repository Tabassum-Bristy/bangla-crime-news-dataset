<article>
  <headline>
ধর্ষণের পর ভিডিও, ইন্টারনেটে নগ্ন ছবি ছাড়ার হুমকি
</headline>
  <url>https://www.jagonews24.com/country/news/397690</url>
  <published_at>
</published_at>
  <category>ধর্ষণ</category>
  <body>লক্ষ্মীপুরের রায়পুরে স্কুলছাত্রীকে ধর্ষণের ঘটনায় দায়ের করা মামলা প্রত্যাহারে চাপ দেয়ার অভিযোগ উঠেছে। মামলা তুলে না নিলে স্কুলছাত্রীর নগ্ন ছবি ইন্টারনেটে ছেড়ে দেয়ার হুমকি দেয়া হচ্ছে।মঙ্গলবার দুপুরে মামলার বাদী ওই স্কুলছাত্রীর মা গণমাধ্যমকর্মীদের কাছে এসব অভিযোগ করেছেন। তবে অভিযুক্তরা চাপ ও হুমকির অভিযোগ অস্বীকার করে বলছেন, মামলাটি আদালতে আইনিভাবেই মোকাবেলা করা হবে।রায়পুর পৌরসভার পূর্বলাছ এলাকার ওই ছাত্রীর মা বলেন, একই এলাকার ফরহাদ হোসেন দীর্ঘদিন থেকে তার জেএসসি পড়ুয়া মেয়েকে বিয়ের জন্য উত্ত্যক্ত করে আসছিল।গত ৫ নভেম্বর মেয়ে বিদ্যালয়ে যাওয়ার পথে ফরহাদ তার সহযোগীদের নিয়ে তুলে অজ্ঞাত স্থানে নিয়ে যায়। সেখানে জোরপূর্বক কাবিননামাসহ কয়েকটি কাগজে তার স্বাক্ষর নেয়া হয়। পরে ফরহাদ তাকে একটি কক্ষে আটকে ধর্ষণ করে মোবাইলে নগ্ন ছবি ধারণ করে।এরপর তারা ছাত্রীকে বাড়ির সম্মুখে এনে ছেড়ে দেয়। পরবর্তীতে ওই নগ্ন ছবি ইন্টারনেটে ছেড়ে দেয়ার হুমকি দিয়ে ফরহাদ ১০ লাখ টাকা দাবি করে।এ ঘটনায় তিনি লক্ষ্মীপুর নারী ও শিশু নির্যাতন দমন ট্রাইব্যুনাল আদালতে মামলা করেন। আদালতের নির্দেশে ইতোমধ্যে লক্ষ্মীপুর সদর হাসপাতাল ওই স্কুলছাত্রীর মেডিকেল পরীক্ষা সম্পন্ন করে আদালতে প্রতিবেদন দিয়েছে। মামলাটি শুনানির অপেক্ষায় রয়েছে। এতে ক্ষিপ্ত হয়ে আসামিরা মামলা প্রত্যাহারে হুমকি দিচ্ছে।এ ব্যাপারে অভিযুক্ত ফরহাদ হোসেন বলেন, চাপ ও হুমকি দেয়ার অভিযোগ সঠিক নয়। মামলাটি আদালতে আইনিভাবেই মোকাবেলা করা হবে।কাজল কায়েস/এএম/আইআই</body>
</article>
