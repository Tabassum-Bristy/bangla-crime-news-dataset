<article>
  <headline>
ধর্ষকদের শাস্তির দাবিতে নারীমুক্তি কেন্দ্রের বিক্ষোভ
</headline>
  <url>https://www.jagonews24.com/national/news/472951</url>
  <published_at>
</published_at>
  <category>ধর্ষণ</category>
  <body>নোয়াখালীর সুবর্ণচরে নৌকা মার্কায় ভোট না দেয়ায় গৃহবধূকে ধর্ষণের ঘটনায় তীব্র নিন্দা ও ধর্ষকদের দৃষ্টান্তমূলক শাস্তির দাবি জানিয়েছে বাংলাদেশ নারীমুক্তি কেন্দ্র।বুধবার (২ জানুয়ারি) বিকেলে জাতীয় প্রেস ক্লাবের সামনে আয়োজিত বিক্ষোভ সমাবেশে এ দাবি জানানো হয়।বক্তারা বলেন, ৩০ ডিসেম্বর নোয়াখালী সুবর্ণচরে চার সন্তানের জননী এক গৃহবধূর ওপর নৌকা মার্কায় ভোট না দেয়ার অপরাধে স্বামী সন্তানদের সামনে গণধর্ষণ করে। পিটিয়ে আহত করেছে তার স্বামীকে। এসব ধর্ষকদের চিনে রাখতে হবে। এদের সর্বোচ্চ এবং দৃষ্টান্তমূলক শাস্তি দিতে হবে। আর এদের থেকে নিস্তার পেতে সর্বস্তরের মানুষকে ঐক্যবদ্ধ হতে হবে। একটা দেশে নারী ও শিশুর অবস্থান নির্ণয় করে সে দেশে মানুষ কেমন আছে। নোয়াখালী সুবর্ণচরে একজন মা যেভাবে গণধর্ষণ ও নির্যাতনের শিকার হলো এ বিষয়ে বলার কোনো ভাষা নেই।তারা আরও বলেন, তনু হত্যা, বর্ষবরণে নারী নিপীড়নসহ সর্বশেষ সুবর্ণচরে চার সন্তানের জননীকে গণধর্ষণের ঘটনায় সরকার কোনো উদ্যোগ নেবে কি-না জানি না, তাই সাধারণ মানুষকে এর বিরুদ্ধে রুখে দাঁড়িয়ে প্রতিহত করতে হবে।বিক্ষোভ সমাবেশে বাংলাদেশ নারীমুক্তি কেন্দ্রের অর্থ সম্পাদক তাসলিমা আক্তার বিউটিসহ নারী মুক্তি কেন্দ্রের বিভিন্ন পর্যায়ের নেত্রীরা উপস্থিত ছিলেন।এএস/এএইচ/আরআইপি</body>
</article>
