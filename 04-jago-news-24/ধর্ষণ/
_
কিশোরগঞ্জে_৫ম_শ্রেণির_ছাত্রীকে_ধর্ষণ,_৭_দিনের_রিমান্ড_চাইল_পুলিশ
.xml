<article>
  <headline>
কিশোরগঞ্জে ৫ম শ্রেণির ছাত্রীকে ধর্ষণ, ৭ দিনের রিমান্ড চাইল পুলিশ
</headline>
  <url>https://www.jagonews24.com/country/news/493915</url>
  <published_at>
</published_at>
  <category>ধর্ষণ</category>
  <body>কিশোরগঞ্জের করিমগঞ্জ উপজেলায় পঞ্চম শ্রেণির এক ছাত্রীকে ধর্ষণের অভিযোগে পঞ্চাশোর্ধ্ব এক ব্যক্তিকে গ্রেফতার করে কারাগারে পাঠানো হয়েছে।সোমবার জেলার জ্যেষ্ঠ বিচারিক হাকিম বেগম ওবায়দা খানমের আদালতে হাজির করলে তাকে কারাগারে পাঠানোর আদেশ দেয়া হয়। এর আগে রোববার রাতে ধর্ষক কানন মিয়াকে (৫২) গ্রেফতার করা হয়। গ্রেফতার কানন মিয়া করিমগঞ্জ উপজেলার বারঘড়িয়া ইউনিয়নের তুলশিয়া গ্রামের মৃত আবু তাহেরের ছেলে।বিষয়টি নিশ্চিত করে করিমগঞ্জ থানা পুলিশের ওসি মমিনুল ইসলাম বলেন, শনিবার সন্ধ্যায় মেয়েটিকে ফুঁসলিয়ে স্থানীয় একটি হাওরের কাছে নিয়ে কানন মিয়া ধর্ষণ করে। ওই সময় শিশুটির চিৎকারে স্থানীয় এক নারী এগিয়ে গেলে কানন দৌড়ে পালিয়ে যায়। বিষয়টি জানাজানি হওয়ার পর শিশুটিকে প্রথমে করিমগঞ্জ উপজেলা স্বাস্থ্য কমপ্লেক্সে ও পরে কিশোরগঞ্জ জেনারেল হাসপাতালে পাঠানো হয়।এ ঘটনায় রোববার রাতে মেয়েটির মা বাদী হয়ে ধর্ষণের অভিযোগে কানন মিয়াকে আসামি করে করিমগঞ্জ থানায় একটি মামলা করেন। এরপর রাতেই কানন মিয়াকে গ্রেফতার করা হয়।মামলার তদন্ত কর্মকর্তা এসআই অজিত বর্মণ বলেন, ধর্ষক কাননকে আদালতে হাজির করে জিজ্ঞাসাবাদের জন্য সাতদিন রিমান্ডের আবেদন করা হয়। তবে রিমান্ড শুনানি হয়নি। পরে তাকে কারাগারে পাঠানোর আদেশ দেয়া হয়।এএম/এমএস</body>
</article>
