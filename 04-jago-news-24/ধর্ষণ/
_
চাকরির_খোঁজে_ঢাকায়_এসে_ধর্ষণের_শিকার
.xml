<article>
  <headline>
চাকরির খোঁজে ঢাকায় এসে ধর্ষণের শিকার
</headline>
  <url>https://www.jagonews24.com/national/news/447738</url>
  <published_at>
</published_at>
  <category>ধর্ষণ</category>
  <body>রাজধানীতে ধর্ষণের শিকার এক তরুণীকে ঢাকা মেডিকেল কলেজ (ঢামেক) হাসপাতালের ওয়ানস্টপ ক্রাইসিস সেন্টারে চিকিৎসা দেয়া হচ্ছে। এর আগে গতকাল সোমবার (২৭ আগস্ট) ঢামেকের বাইরে পরে থাকা রক্তাক্ত অবস্থায় তাকে উদ্ধার করে ভর্তি করা হয়। জানা গেছে, তিনি চাকরির খোঁজে ঢাকা এসে সৎ বোনের বাসায় উঠেছিলেন। সেখানেই তিনি ধর্ষণের শিকার হন।ঢামেক সূত্রে জানা গেছে, কে বা কারা সোমবার আনুমানিক ২৪ থেকে ২৫ বছরের এ তরুণীকে রক্তাক্ত অবস্থায় ঢামেক হাসপাতালের গেটের সামনে ফেলে যায়। পরে আশপাশের লোকজন তাকে হাসপাতালে ভর্তি করেন। পরীক্ষার পর বোঝা যায় তিনি ধর্ষণের শিকার হয়েছেন।ঢামেক ক্যাম্প পুলিশের সহকারী উপপরিদর্শক (এএসআই) মো. বাবুল মিয়া জানান, মেয়েটির শরীরের বিভিন্ন স্থানে আঘাতের চিহ্ন রয়েছে। সোমবার অজ্ঞাত চারজন লোক তাকে ঢামেকের সামনে রেখে যায় বলে জেনেছি। তার একটি সন্তান রয়েছে, তবে স্বামীর সঙ্গে সম্পর্ক নেই, তালাক হয়েছে।মেয়ের বরাত দিয়ে তিনি জানান, চাকরির সন্ধানে রোববার লঞ্চে করে চাঁদপুর থেকে সদরঘাট আসেন তিনি। পরে গুলিস্তানে তার সৎ বোনের বাসায় উঠলে সেখানে সৎ বোনের সহযোগিতায় চার-পাঁচজন সারা রাত ধর্ষণ করে। পরে ধর্ষকদের একজন তাকে হাসপাতালে ফেলে যায়।এ বিষয়ে পুলিশের শাহবাগ থানার পরিদর্শক (অপারেশন) মাহবুবুর রহমান জাগো নিউজকে বলেন, মেয়েটি এখনো ঢামেকে চিকিৎসাধীন। ঘটনাটি তদন্ত করে বিস্তারিত তথ্য জানানো যাবে।এআর/আরএস/জেআইএম</body>
</article>
