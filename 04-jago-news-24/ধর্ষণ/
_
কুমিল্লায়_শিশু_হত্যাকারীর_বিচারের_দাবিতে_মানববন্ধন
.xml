<article>
  <headline>
কুমিল্লায় শিশু হত্যাকারীর বিচারের দাবিতে মানববন্ধন
</headline>
  <url>https://www.jagonews24.com/country/news/413601</url>
  <published_at>
</published_at>
  <category>ধর্ষণ</category>
  <body>কুমিল্লার মনোহরগঞ্জে সিমু আক্তার নামের এক শিশু শিক্ষার্থীকে ধর্ষণের পর কুপিয়ে হত্যার সঙ্গে জড়িতদের অবিলম্বে গ্রেফতার ও দৃষ্টান্তমূলক বিচারের দাবিতে মানববন্ধন ও বিক্ষোভ মিছিল করেছে শিক্ষার্থীসহ এলাকাবাসী।মঙ্গলবার দুপুরে কুমিল্লা-নোয়াখালী আঞ্চলিক মহাসড়কে উপজেলার হাতিমারা পূর্বপাড়া তা’লীমুল কোরআন নূরানী মাদরাসার সামনে এ কর্মসূচি পালন করা হয়।এতে বক্তব্য রাখেন হাতিমারা উচ্চ বিদ্যালয়ের প্রধান শিক্ষক কাজী ফজলুর রহমান, স্থানীয় তা’লীমুল কোরআন নূরানী মাদরাসা পরিচালনা কমিটির সাধারণ সম্পাদক আনিসুর রহমান শামীম, নূরুন্নবী মেম্বার, মোস্তফা কামাল, কাজী আবু তাহের প্রমুখ। মানববন্ধনে স্কুল, মাদরাসার শিক্ষক-শিক্ষার্থীসহ এলাকার সর্বস্তরের লোকজন অংশগ্রহণ করেন।উল্লেখ্য, গত সোমবার দুপুরে উপজেলার উত্তর হাওলা ইউনিয়নের হাতিমারা গ্রামে নিজ বাড়িতে সিমু আক্তার (১০) নামের শিশুকে ধর্ষণের পর এলোপাতাড়ি কুপিয়ে নির্মমভাবে হত্যা করা হয়। সিমু ওই গ্রামের কৃষক সাইদুল হকের মেয়ে। সে স্থানীয় হাতিমারা মাদরাসার ছাত্রী ছিল। ঘটনার সময় তার বাবা-মাসহ পরিবারের কেউ বাড়িতে ছিলেন না। এ ঘটনায় সাইদুল হক বাদী হয়ে সোমবার রাতে মনোহরগঞ্জ থানায় হত্যা মামলা দায়ের করেন।পুলিশ ঘটনার দিন রাতেই সন্দেহভাজন একই গ্রামের লাল মিয়ার ছেলে বাচ্চু মিয়াকে (৪৫) আটক করে। বিকেলে মনোহরগঞ্জ থানা পুলিশের ভারপ্রাপ্ত কর্মকর্তা (ওসি) মোহাম্মদ সামসুজ্জামান জানান, ঘটনার সঙ্গে জড়িত সন্দেহে আটক বাচ্চু মিয়াকে জিজ্ঞাসাবাদ করা হচ্ছে, শিগগিরই ঘটনার রহস্য উৎঘাটন করা সম্ভব হবে বলেও তিনি জানিয়েছেন।কামাল উদ্দিন/এমএএস/এমএস</body>
</article>
