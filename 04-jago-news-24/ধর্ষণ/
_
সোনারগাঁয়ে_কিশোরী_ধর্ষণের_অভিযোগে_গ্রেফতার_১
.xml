<article>
  <headline>
সোনারগাঁয়ে কিশোরী ধর্ষণের অভিযোগে গ্রেফতার ১
</headline>
  <url>https://www.jagonews24.com/country/news/380887</url>
  <published_at>
</published_at>
  <category>ধর্ষণ</category>
  <body>নারায়ণগঞ্জের সোনারগাঁ উপজেলায় এক কিশোরীকে (১৪) ধর্ষণের অভিযোগ উঠেছে। ঘটনার পর মুমূর্ষু অবস্থায় ওই কিশোরীকে ঢাকা মেডিকেল কলেজ হাসপাতালে ভর্তি করা হয়। এ ঘটনায় ওই কিশোরীর মা থানায় মামলা দায়ের করার পর ধর্ষণে অভিযুক্ত কামাল হোসেনকে গ্রেফতার করেছে পুলিশ।শনিবার বিকেলে উপজেলার জামপুর ইউনিয়নের পাকুন্ডা গ্রাম থেকে তাকে গ্রেফতার করা হয়। গ্রেফতার কামাল হোসেন উপজেলার পাকুন্ডা এলাকার শহিদ মিয়ার ছেলে।মামলার এজাহারে ওই কিশোরীর মা উল্লেখ করেছেন, উপজেলার জামপুর ইউনিয়নের পাকুন্দা গ্রামে গত শনিবার (১৮ নভেম্বর) রাতে তার মেয়ে প্রকৃতিক ডাকে সাড়া দিতে ঘর থেকে বের হয়। বাড়ির পাশে আগে থেকেই ওঁৎপেকে থাকা একই এলাকার শহিদ মিয়ার ছেলে কামাল হোসেন তার তিন সহযোগী নিয়ে মেয়েটিকে জোরপূর্বক তুলে নিয়ে বাড়ির পার্শ্ববর্তী ধান খেতে নিয়ে ধর্ষণ করে। এক পর্যায়ে মেয়েটি অজ্ঞান হয়ে পড়লে ধর্ষক কামাল হোসেন ও তার সহযোগীরা পালিয়ে যায়। পরে মেয়েকে ধান খেত থেকে মুমূর্ষু অবস্থায় উদ্ধার করে ঢাকা মেডিকেল কলেজ হাসপাতালে ভর্তি করা হয়।ওই কিশোরীর মা বলেন, বখাটে কামালের উত্ত্যক্তের কারণে মেয়ের লেখাপড়া বন্ধ করেছিলাম। মেয়ে বাড়িতে দর্জির কাজ করতো। লেখাপড়া বন্ধ করেও মেয়েটিকে বখাটেদের হাত থেকে রক্ষা করতে পারলাম না।সোনারগাঁ থানা পুলিশের ভারপ্রাপ্ত কর্মকর্তা (ওসি) মো. মোরশেদ আলম পিপিএম জানান, কিশোরী ধর্ষণের ঘটনায় মামলা দায়েরের পর অভিযুক্ত কামাল হোসেনকে গ্রেফতার করা হয়েছে।শাহাদাত হোসেন/আরএআর/জেআইএম</body>
</article>
