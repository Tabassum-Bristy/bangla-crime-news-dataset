<article>
  <headline>
নাটের গুরু হানিপ্রীত!
</headline>
  <url>https://www.jagonews24.com/international/news/355060</url>
  <published_at>
 </published_at>
  <category>ধর্ষণ</category>
  <body>গ্রেফতার হওয়ার পর আইন-শৃঙ্খলা বাহিনীকে সহায়তা না করার অভিযোগ উঠেছিল ধর্ষণের দায়ে সাজাপ্রাপ্ত ভারতের বিতর্কিত ধর্মগুরু গুরপ্রীত রাম রহিম সিংয়ের পালিত কন্যা হানিপ্রীত ইনসানের বিরুদ্ধে। জেরায় চরম অসহযোগিতা, মুখ না খোলার পন্থা অবলম্বন করলেও অবশেষে হানিপ্রীত স্বীকার করেছেন, তিনিই মাস্টারমাইন্ড।হরিয়ানা পুলিশের গঠিত বিশেষ তদন্তকারী দলের (সিট) জেরার মুখে ভেঙে পড়েছেন রাম রহিমের ‘পালিত কন্যা’ হানিপ্রীত। আগে থেকেই হানিপ্রীতকে দাঙ্গার মাস্টারমাইন্ড হিসেবে সন্দেহ করে আসছিল আইন-শৃঙ্খলা বাহিনী। অবশেষে আইন-শৃঙ্খলা বাহিনীর সেই অনুমান সত্যি করে হানিপ্রীত নিজেই স্বীকার করে নিলেন, তিনিই ‘মাস্টারমাইন্ড’।পুলিশের দাবি, জেরার মুখে হানিপ্রীত স্বীকার করেছেন, কীভাবে তিনি সেদিন পঞ্চকুলাসহ পাঞ্জাবের বিভিন্ন জায়গায় দাঙ্গা লাগানোর পরিকল্পনা করেছিলেন। দাঙ্গা লাগানোর পরিকল্পনার একটি ছকের সফট কপি তার ল্যাপটপে পাওয়া গেছে বলেও দাবি পুলিশের।পুলিশ আরও জানিয়েছে, পঞ্চকুলায় দাঙ্গা ছড়ানোর জন্য তিনি একটি গাইডম্যাপ তৈরি করেছিলেন। ১৭ অাগস্ট ডেরার শিষ্যদের নিয়ে বৈঠকও করেছিলেন হানিপ্রীত। ২৫ অাগস্ট ‘বাবা’ রাম রহিমের সাজা ঘোষণা হলে কী করা হবে, বৈঠকে তা ঠিক করেন হানিপ্রীত।এছাড়া কোথায় কোথায় দাঙ্গা লাগানো হবে, তারও নকশা তৈরি করেছিলেন তিনি। দাঙ্গা লাগানোর দায়িত্ব দেয়া হয়েছিল ডেরার শিষ্যদের। আর দাঙ্গা লাগানোর নির্দেশ হোয়াটসঅ্যাপ গ্রুপে জানিয়ে দিয়েছিলেন হানিপ্রীত।হানিপ্রীত আরও স্বীকার করেছেন, গোটা বিষয়টি তিনি আড়ালে থেকে নিয়ন্ত্রণ করছিলেন। তার স্বীকারোক্তি ও পঞ্চকুলার দাঙ্গা সংক্রান্ত যাবতীয় তথ্য ল্যাপটপে পাওয়া গেছে বলে আদালতে জানিয়েছে পুলিশ। শিগগিরই তা প্রকাশ্যে নিয়ে আসারও ঘোষণা দেয়া হয়েছে পুলিশের পক্ষ থেকে।সূত্র : জিনিউজ।কেএ/এসআইএস/এমএস</body>
</article>
