<article>
  <headline>
স্কুলছাত্রীকে গণধর্ষণ : প্রধান আসামিসহ গ্রেফতার ৩
</headline>
  <url>https://www.jagonews24.com/country/news/506380</url>
  <published_at>
</published_at>
  <category>ধর্ষণ</category>
  <body>পিরোজপুরের মঠবাড়িয়া উপজেলায় ১০ম শ্রেণির এক ছাত্রীকে গণধর্ষণ মামলার প্রধান আসামিসহ তিনজনকে গ্রেফতার করেছে পুলিশ। বৃহস্পতিবার ভোরে উপজেলার মিরুখালী বাজার এলাকা থেকে প্রধান আসামি সাইফুলকে এবং গতকাল বুধবার রাত ৯টার দিকে মিরুখালী বাজারের ব্রিজের ওপর থেকে অন্য আসামি শাওন ও নাজমুলকে গ্রেফতার করে পুলিশ।গ্রেফতার সাইফুল (২০) উপজেলার ওয়াহেদাবাদ গ্রামের মতিউর রহমান জমাদ্দারের ছেলে। শাওন (১৯) একই গ্রামের খোকন জমাদ্দারের ছেলে। আর নাজমুল (২০) একই গ্রামের মৃত টিপু সুলতানের ছেলে।মামলার তদন্তকারী কর্মকর্তা ওসি (তদন্ত) মাজাহারুল আমিন জানান, গত বছরের ৩০ নভেম্বর ওই স্কুলছাত্রী উপজেলার খায়ের ঘটিচোরা গ্রামের বাড়ি থেকে মিরুখালী বাজার সংলগ্ন স্কুলে প্রাইভেট পড়তে যাওয়ার পথে সাইফুল কথা বলার জন্য তাকে রাস্তার পাশে একটি ঘরে ডেকে নেয়। এরপর ওই ঘরে ওঁৎ পেতে থাকা সাইফুলের বন্ধু ইসমাইল, শাওন, নাজমুল মিলে ওই স্কুলছাত্রীকে পালাক্রমে ধর্ষণ করে। এ সময় তারা ধর্ষণের চিত্র মোবাইলে ধারণ করে। এ ঘটনার পর চলতি বছরের গত ২৪ ফেব্রুয়ারি সাইফুল ও ইসমাইল ওই ছাত্রীকে স্কুলে আসার পথে ধর্ষণের ভিডিও ইন্টারনেটে ছড়িয়ে দেয়ার হুমকি দিয়ে ও ধারাল চাকু দিয়ে ভয় দেখিয়ে শারীরিক সম্পর্ক করার প্রস্তাব দেয়। পরে স্কুলছাত্রী বিষয়টি অভিভাবকদের জানালে ওই ছাত্রীর মা বাদী হয়ে মঠবাড়িয়া থানায় চারজনকে আসামি করে মামলা দায়ের করেন।মঠবাড়িয়া থানা পুলিশের ভারপ্রাপ্ত কর্মকর্তা (ওসি) সৈয়দ আবদুল্লাহ জানান, গণধর্ষণ মামলার প্রধান আসামিসহ তিনজনকে গ্রেফতার করে বৃহস্পতিবার আদালতে সোপর্দ করা হয়েছে। ওই মামলায় অপর এক আসামি জেল হাজতে রয়েছে।আরএআর/পিআর</body>
</article>
