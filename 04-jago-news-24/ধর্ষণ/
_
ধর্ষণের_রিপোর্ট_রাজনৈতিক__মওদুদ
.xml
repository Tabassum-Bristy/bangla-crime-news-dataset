<article>
  <headline>
ধর্ষণের রিপোর্ট রাজনৈতিক : মওদুদ
</headline>
  <url>https://www.jagonews24.com/country/news/477135</url>
  <published_at>
</published_at>
  <category>ধর্ষণ</category>
  <body>কবিরহাট উপজেলায় স্বামী জেলখানায় থাকা অবস্থায় স্ত্রীকে গণধর্ষণের ঘটনা ঘটেছে। ধর্ষক জাকির হোসেন আদালতে ১৬৪ ধারায় স্বীকারোক্তিমূলক জবানবন্দিও দিয়েছেন। তারপরও মেডিকেল রিপোর্টে ধর্ষণের আলামত না পাওয়ায় বিস্ময় প্রকাশ করেছেন বিএনপির স্থায়ী কমিটির সদস্য ব্যারিস্টার মওদুদ আহমদ। তিনি ক্ষোভ প্রকাশ করে বলেন, এটা মেডিকেল রিপোর্টে না, রাজনৈতিক রিপোর্ট। রাজনৈতিক কারণে ডাক্তারদের প্রভাবিত করে এ ধরনের মিথ্যা রিপোর্ট দেয়া হয়েছে।শুক্রবার বেলা সাড়ে ১১টার দিকে নোয়াখালীর কবিরহাটের ধানসিঁড়ি ইউনিয়নে নির্যাতিত নারীকে দেখতে নোয়াখালী জেনারেল হাসপাতালে গিয়ে তিনি এসব কথা বলেন।এ সময় তিনি ওই নারীর সঙ্গে আলাপ করেন এবং তার শারীরিক খোঁজ খবর নেন।এছাড়া সুবর্ণচর ও কবিরহাটে নির্বাচনের পর দুটি ধর্ষণের ঘটনা একই সূত্রে গাঁথা উল্লেখ করে মওদুদ বলেন, এটা তাদের (আওয়ামী লীগ) হিংস্রতারই বহিঃপ্রকাশ। দেশের প্রতিটি ধর্ষণ ঘটনার সঙ্গে সরকারি দলের নেতা-কর্মীরা জড়িত। সরকারি ডাক্তাররা ভিকটিমের সঠিক রির্পোট দিচ্ছে না। যা দেশের জন্য মঙ্গলজনক নয়। এর বিচার অবশ্যই আদালতে হবে।এ সময় তার সঙ্গে বিএনপির ভাইস চেয়ারম্যান মো. শাহজাহান, বিএনপি চেয়ারপার্সনের উপদেষ্টা জয়নুল আবদিন ফারুক, নোয়াখালী জেলা বিএনপির সভাপতি গোলাম হায়দার বিএসসি, সাধারণ সম্পাদক অ্যাডভোকেট আবদুর রহমানসহ দলীয় নেতাকর্মীরা উপস্থিত ছিলেন।মিজানুর রহমান/এফএ/এমএস</body>
</article>
