<article>
  <headline>
মেয়েকে ধর্ষণের দায়ে বাবার যাবজ্জীবন
</headline>
  <url>https://www.jagonews24.com/country/news/370117</url>
  <published_at>
</published_at>
  <category>ধর্ষণ</category>
  <body>নাটোরের বড়াইগ্রাম উপজেলায় মেয়েকে ধর্ষণের দায়ে বাবা মো. কামরুজ্জামানকে যাবজ্জীবন কারাদণ্ড ও দুই লাখ টাকা জরিমানা করেছেন আদালত।সোমবার দুপুরে নাটোরের নারী ও শিশু নির্যাতন ট্রাইবুন্যালের বিচারক (অতিরিক্ত জেলা ও দায়রা জজ) মোহম্মদ হাসানুজ্জামান এই আদেশ দেন। দণ্ডপ্রাপ্ত বাবা বড়াইগ্রাম উপজেলার নটাবাড়িয়া গ্রামের সরদার মো. বয়েত রেজার ছেলে মো. কামরুজ্জামান।মামলার বিবরণে জানা যায়, ২০১৫ সালের ২২ জানুয়ারি কাদিরাবাদ ক্যান্টনমেন্টের তৎকালীন সৈনিক মো. কামরুজ্জামান ছুটিতে বাড়িতে আসেন। সন্ধ্যার পর তার একমাত্র মেয়েকে মোটরসাইকেলে করে ঘুরতে বের হয়। এক পর্যায়ে তিনি উপজেলার সুতিরপাড়-ন্যাংটাদহের নির্জন রাস্তায় যান। সেখানে মেয়েকে হত্যার হুমকি দিয়ে ধর্ষণ করে। রাত সোয়া আটটার দিকে মেয়েকে বনপাড়ার ভাড়া বাসায় নিয়ে আসলে মেয়েটি তার পরনের কাপড় পরিবর্তন করে এবং কান্নাকাটি শুরু করে।পরে তার মা মেয়েটিকে জিজ্ঞাসাবাদ করে ঘটনা জানতে পারেন। তাৎক্ষণিকভাবে বিষয়টি স্থানীয় মেয়র, কাউন্সিলরসহ প্রতিবেশীদের জানালে তারা মেয়েটির সঙ্গে কথা বলে ঘটনার সত্যতা পান। পরে কামারুজ্জামানকে পুলিশের হাতে তুলে দেয়া হয়।এ ব্যাপারে মামলা দায়েরের পর থানার উপ-পরিদর্শক হাবিবুর রহমান মামলাটি তদন্ত করে আসামির বিরুদ্ধে অভিযোগপত্র দাখিল করেন আদালতে।রেজাউল করিম রেজা/এমএএস/আইআই</body>
</article>
