<article>
  <headline>
খাগড়াছড়িতে শিশু ধর্ষণ মামলায় একজনের যাবজ্জীবন
</headline>
  <url>https://www.jagonews24.com/country/news/383563</url>
  <published_at>
</published_at>
  <category>ধর্ষণ</category>
  <body>খাগড়াছড়িতে শিশু ধর্ষণ মামলায় মো. মোস্তফা নামে এক ব্যক্তির যাবজ্জীবন কারাদণ্ড দিয়েছেন আদালত। একই সঙ্গে তাকে ৫০ হাজার টাকা জরিমানা অনাদায়ে আরও এক বছরের কারাদণ্ড দেয়া হয়েছে। বৃহস্পতিবার দুপুরে খাগড়াছড়ির নারী ও শিশু নির্যাতন দমন ট্রাইবুন্যালের বিচারক রত্নেশ্বর ভট্টাচার্য্য এ আদেশ দেন।দণ্ডপ্রাপ্ত মো. মোস্তফা দীঘিনালা উপজেলার মধ্যবেতছড়ি এলাকার করম আলীর ছেলে।আদালত সূত্রে জানা যায়, ২০০৯ সালের ৮ মার্চ দিঘীনালার মধ্যম বোয়ালখালী এলাকার চার বছর বয়সী এক কন্যাশিশু মাইনী নদীতে গোসল করতে গেলে আসামি মোস্তফা তাকে তামাকখেতে নিয়ে গিয়ে ধর্ষণ করে। এ ঘটনায় মেয়েটির বাবা বাদী হয়ে দিঘীনালা থানায় নারী ও শিশু নির্যাতন দমন আইনে মামলা দায়ের করেন। মামলার পরপরই দিঘীনালা থানা পুলিশ মোস্তফাকে গ্রেফতার করে।২০০৯ সালের ৩০ এপ্রিল মামলার তদন্তকারী কর্মকর্তা খোকন চন্দ্র দেবনাথ চার্জশিট দাখিল করেন। এই মামলায় ৯জন সাক্ষী সাক্ষ্য প্রদান করেন। মামলাটি সাক্ষ্য প্রমাণে সন্দেহাতীতভাবে প্রমাণিত হওয়ায় বিচারক আজ এ রায় দেন। রায় শেষে দণ্ডপ্রাপ্ত মোস্তফাকে খাগড়াছড়ি জেলা কারাগারে পাঠানো হয়েছে।মুজিবুর রহমান ভুইয়া/আরএআর/আইআই</body>
</article>
