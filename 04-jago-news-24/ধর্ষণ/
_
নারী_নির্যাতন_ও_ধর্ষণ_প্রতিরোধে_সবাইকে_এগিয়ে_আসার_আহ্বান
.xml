<article>
  <headline>
নারী নির্যাতন ও ধর্ষণ প্রতিরোধে সবাইকে এগিয়ে আসার আহ্বান
</headline>
  <url>https://www.jagonews24.com/national/news/518342</url>
  <published_at>
</published_at>
  <category>ধর্ষণ</category>
  <body>সারাদেশে অব্যাহত নারী ও শিশু নির্যাতন এবং ধর্ষণের ঘটনা প্রতিরোধে সবাইকে এগিয়ে আসার আহ্বান জানিয়েছে বাংলাদেশ মহিলা পরিষদ। রোববার (৪ আগস্ট) বিকেলে জাতীয় প্রেস ক্লাবের সামনে আয়োজিত এক অবস্থান কর্মসূচি থেকে এ আহ্বান জানানো হয়।বক্তারা বলেন, বর্তমান সময়ে সারাদেশে বিভিন্ন ধরনের সহিংসতাসহ নারী ও শিশু নির্যাতন, ধর্ষণের ঘটনা উদ্বেগজনক হারে বৃদ্ধি পেয়েছে। এ পরিস্থিতিতে গণমানুষের জীবনে বড় ধরনের নেতিবাচক প্রতিক্রিয়া তৈরি করছে। বাংলাদেশ অর্থনৈতিক প্রবৃদ্ধি অর্জনের মাধ্যমে নিম্ন মধ্যম আয়ের দেশ থেকে মধ্যম আয়ের দেশে পরিণত হওয়ার পথে এগিয়ে যাচ্ছে। উন্নয়নের পথে নারী ও শিশুর প্রতি নির্যাতন বৃদ্ধি পাওয়া সহিংসতার চিত্র কোনোভাবেই কাম্য নয়।তারা আরও বলেন, দেশের অর্থনৈতিক, রাজনৈতিক, সামাজিক ও রাষ্ট্রীয় ক্ষেত্রে উন্নয়নের চালিকাশক্তি হিসেবে নারীর অবদান আজ অনেকটাই দৃশ্যমান। প্রতিটি স্তরে নারী কাজ করছে উন্নয়নের বাহক হিসেবে। উন্নয়নের বাহক হিসেবে নিজেকে এগিয়ে নিতে পারিবারিক, সামাজিক ও রাষ্ট্রীয় ক্ষেত্রে বিদ্যমান পিতৃতান্ত্রিক মনোভাব এবং প্রচলিত জেন্ডার বৈষম্যমূলক রীতিনীতির সাথে একজন নারী প্রতিনিয়ত সংগ্রাম করে যাচ্ছে শিশুকাল থেকেই। সংগ্রামে নারী আজ অনেকাংশে সফল হলেও তার চলার পথে এখনও মসৃণ নয়। শিশু থেকে নারী প্রত্যেকেই পরিবারে, চলার পথে, কর্মক্ষেত্রে, গণপরিবহনে, শিক্ষাঙ্গনে সহিংসতার শিকার হচ্ছে।অবস্থান কর্মসূচিতে পরিষদের সাধারণ সম্পাদক মালেকা বানু, সহ-সাধারণ সম্পাদক অ্যাডভোকেট মাসুদা রেহানা বেগম, লিগ্যাল এইড সম্পাদক সাহানা কবীর, সংগঠন সম্পাদক উম্মে সালমা বেগম, প্রশিক্ষণ-গবেষণা ও পাঠাগার সম্পাদক রীনা আহমেদ প্রমুখ উপস্থিত ছিলেন।এএস/আরএস/এমএস</body>
</article>
