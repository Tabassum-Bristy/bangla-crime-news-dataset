<article>
  <headline>
চলন্ত গাড়িতে ধর্ষণচেষ্টা : শব্দ-ভিডিও খতিয়ে দেখবে পুলিশ
</headline>
  <url>https://www.jagonews24.com/national/news/432929</url>
  <published_at>
</published_at>
  <category>ধর্ষণ</category>
  <body>রাজধানীর কলেজগেট সিগন্যালে চলন্ত গাড়িতে ধর্ষণচেষ্টার ঘটনায় ভুক্তভোগী তরুণী এখনো থানায় গিয়ে অভিযোগ করেননি। তবে ভাইরাল হওয়া ভিডিওটির চিত্র ও শব্দ নিয়ে তদন্ত করবে পুলিশের আইটি দল।রোববার বিকেলে সাংবাদিকদের একথা জানান শেরেবাংলা নগর থানার ভারপ্রাপ্ত কর্মকর্তা (ওসি) জি জি বিশ্বাস।তিনি বলেন, অভিযুক্ত মাহমুদুল হক রনিকে জিজ্ঞাসাবাদ করা হয়েছে। রনি জানিয়েছে, সংসদ ভবনের খেজুর বাগান এলাকা থেকে রনি ও তার ড্রাইভার দুই তরুণীকে গাড়িতে তোলেন। কলেজগেটের সামনে এসে এক তরুণীকে গাড়ি থেকে নামিয়ে দেয়ার সময় চেঁচামেচির ঘটনা ঘটে। এ সময় প্রত্যক্ষদর্শীরা গাড়িটি আটকে রনিকে মারধর করে পুলিশের কাছে হস্তান্তর করে। আমরা ভিক্টিমদের (তরুণী) খুঁজছি। তারা এলে জানতে পারবো রনির বক্তব্য কতটুকু সত্য। আপাতত আমরা কারও অভিযোগ পাইনি।তরুণীরা থানায় না এলে রনির সঙ্গে কী করা হবে? এমন প্রশ্নের জবাবে ওসি বলেন, আমি আশা করছি ভিক্টিমদের পাওয়া যাবে। যদি তাদের না পাওয়া যায় তাহলে রনির অপরাধের মাত্রা অনুযায়ী তার বিরুদ্ধে আইনগত ব্যবস্থা নেয়া হবে। ভিডিওটি সম্পর্কে পুলিশের ঊর্ধ্বতন কর্মকর্তারা অবগত আছেন। এতে কিছু সাউন্ড (শব্দ) শোনা গেছে। পুলিশের আইটি দল এগুলো যাচাই-বাছাই করছে।এর আগে শনিবার রাতে ফেসবুকে গাড়ি থেকে নামিয়ে রনিকে মারধর করার ভিডিওটি ভাইরাল হয়। গণপিটুনির পর রনিকে পুলিশে সোপর্দ করে স্থানীয়রা। তার ব্যবহৃত ঢাকা মেট্রো-গ ২৯৫৪১৪ নম্বর গাড়িটি শেরেবাংলা নগর থানায় রয়েছে। পুলিশের কাছে রনি নিজেকে একজন ব্যবসায়ী দাবি করেছে।এআর/বিএ/পিআর</body>
</article>
