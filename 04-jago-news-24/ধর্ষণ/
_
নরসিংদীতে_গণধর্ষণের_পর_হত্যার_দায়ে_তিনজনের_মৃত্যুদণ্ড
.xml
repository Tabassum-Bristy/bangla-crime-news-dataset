<article>
  <headline>
নরসিংদীতে গণধর্ষণের পর হত্যার দায়ে তিনজনের মৃত্যুদণ্ড
</headline>
  <url>https://www.jagonews24.com/country/news/350815</url>
  <published_at>
</published_at>
  <category>ধর্ষণ</category>
  <body>নরসিংদীর শিবপুরে এক নারীকে গণধর্ষণের পর হত্যার দায়ে তিনজনের মৃত্যুদণ্ড দিয়েছেন আদালত। বুধবার বিকেলে নরসিংদীর নারী ও শিশু নির্যাতন দমন ট্রাইব্যুনালের বিচারক মো. গোলাম রাব্বানী এ রায় দেন।মৃত্যুদণ্ডপ্রাপ্তরা হলেন- কিশোরগঞ্জ জেলার হোসেনপুর থানার গোবিন্দপুর গ্রামের মৃত হোসেন আলী বেপারীর ছেলে সুলতান মিয়া ওরফে জামাই সুলতান, একই উপজেলার মধ্যপানান গ্রামের আলী হোসেনের ছেলে শফিকুল ইসলাম শরীফ ও নরসিংদীর শিবপুর উপজেলার জয়নগর গ্রামের মৃত আব্দুল মোতালিবের ছেলে ওসমান গণি।মামলার অন্য একটি ধারায় তিনজনকে সাত বছর করে কারাদণ্ড এবং সুলতানকে এক লাখ টাকা জরিমানা অনাদায়ে এক বছরের কারাদণ্ড ও বাকি দুজনকে ১০ হাজার টাকা অর্থদণ্ড অনাদায়ে তিন মাসের কারাদণ্ড দেয়া হয়েছে।আদালতের স্পেশাল পিপি রীনা দেবনাথ এ তথ্য নিশ্চিত করেছেন।মামলার বিবরণে জানা যায়, ২০১৫ সালের ২ ফেব্রুয়ারি কলাগাছিয়া নদীর তীর থেকে অজ্ঞাত পরিচয় এক নারীর মরদেহ উদ্ধার করে পুলিশ। এ ঘটনায় শিবপুর থানা পুলিশের এসআই মিজানুর ইসলাম বাদী হয়ে মামলা করেন। তদন্তের পর পুলিশ এই তিনজনকে গ্রেফতার করে। তাদের জবানবন্দিতে ওই নারী ময়মনসিংহের নান্দাইল থানার কিসমত আহমদাবাদ (চানপুর) গ্রামের মৃত বিল্লাল হোসেনের মেয়ে মাহমুদা আক্তার (২৮) বলে পরিচয় পাওয়া যায়। সেই সঙ্গে তাকে আসামিরা ধর্ষণের পর হত্যা করেছে বলেও স্বীকারোক্তিতে জানায়। তদন্ত শেষে ২০১৫ সালের ১৪ অগাস্ট আদালতে অভিযোগপত্র দেয় পুলিশ।মামলায় ২৪ জনের সাক্ষ্যগ্রহণ শেষে অভিযোগ সন্দেহাতীতভাবে প্রমাণিত হওয়ায় আদালত আসামিদের মৃত্যুদণ্ড দেন।সঞ্জিত সাহা/আরএআর/আরআইপি</body>
</article>
