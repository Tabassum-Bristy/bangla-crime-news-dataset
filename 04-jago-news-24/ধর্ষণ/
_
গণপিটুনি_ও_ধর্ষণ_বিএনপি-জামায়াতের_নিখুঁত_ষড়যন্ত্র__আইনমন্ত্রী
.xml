<article>
  <headline>
গণপিটুনি ও ধর্ষণ বিএনপি-জামায়াতের নিখুঁত ষড়যন্ত্র : আইনমন্ত্রী
</headline>
  <url>https://www.jagonews24.com/politics/news/515492</url>
  <published_at>
</published_at>
  <category>ধর্ষণ</category>
  <body>সারাদেশে গণপিটুনি ও ধর্ষণের ঘটনা নিছক কোনো দুর্ঘটনা নয়। এর পেছনে বিএনপি ও জামায়াত-শিবিরের নিখুঁত ষড়যন্ত্র রয়েছে বলে জানিয়েছেন আইন, বিচার ও সংসদ বিষয়ক মন্ত্রী আনিসুল হক।সোমবার (২২ জুলাই) নেত্রকোনায় জেলা আইনজীবী সমিতির পাঁচ তলাবিশিষ্ট নবনির্মিত ভবন উদ্বোধন অনুষ্ঠানে প্রধান অতিথির বক্তৃতায় মন্ত্রী এসব কথা বলেন। আইন মন্ত্রণালয় থেকে পাঠানো এক সংবাদ বিজ্ঞপ্তিতে এ তথ্য জানানো হয়েছে।আইনমন্ত্রী বলেন, সম্প্রতি দেখা যাচ্ছে কোনো একটা ঘটনা ঘটলে কিছুদিন ওই ঘটনার পুনরাবৃত্তি ঘটছে। যেমন- পুরান ঢাকায় অগ্নিকাণ্ডের পরবর্তী কিছুদিনের মধ্যে পরপর কয়েকটি অগ্নিকাণ্ডের ঘটনা ঘটলো। আবার পরপর কয়েকটি ধর্ষণের ঘটনা ঘটলো। এখন আবার গণপিটুনি দিয়ে সাধারণ মানুষকে মেরে ফেলার ঘটনা ঘটছে। এগুলো নিছক দুর্ঘটনা নয়। এগুলো আসলে বিএনপি ও জামায়াত-শিবিরের নিখুঁত ষড়যন্ত্র। এ ব্যাপারে আমাদের সজাগ থাকতে হবে।তিনি বলেন, ১৯৭৫ সালের পর দীর্ঘ সময় দেশে আইনের শাসন ছিল না। প্রধানমন্ত্রী শেখ হাসিনা দেশে আইনের শাসন প্রতিষ্ঠার জন্য কাজ করে যাচ্ছেন। আইনের শাসন একদিনে প্রতিষ্ঠা হয় না। যে দেশকে (যুক্তরাজ্য) আইনের শাসনের উদাহরণ হিসেবে মনে করা হয়, সেখানেও আইনের শাসন প্রতিষ্ঠা করতে দুশ বছর লেগেছে।তিনি আরও বলেন, টকশোতে সমালোচনা করা হয় যে, বাংলাদেশ আইনের শাসনের দুর্বলতা আছে। তাদের বোঝা উচিত বাংলাদেশের স্বাধীনতার বয়স কত এবং এর মধ্যে কত বছর এ দেশে সামরিক শাসন চলেছে। আর কত বছর আইনের শাসনের পরিপন্থী ইনডেমনিটি আইন বলবৎ ছিল।আইনমন্ত্রী বলেন, সংসদের আগামী অধিবেশনে ল্যান্ড সার্ভে ট্রাইব্যুনাল আইন সংশোধন করে যুগ্ম জেলা জজের পাশাপাশি সহকারী জজ ও সিনিয়র সহকারী জজকে ল্যান্ড সার্ভে ট্রাইব্যুনালের মামলা পরিচালনার এখতিয়ার দেওয়া হবে।সমিতির সভাপতি অ্যাডভোকেট সীতাংশু বিকাশ আচার্য্যে সভাপতিত্বে অনুষ্ঠানে অসীম কুমার উকিল এমপি, হাবিবা রহমান খান শেফালী এমপি, প্রধানমন্ত্রীর কার্যালয়ের সচিব সাজ্জাদুল হাসান, নিবন্ধন অধিদফতরের মহাপরিদর্শক খান মো. আবদুল মান্নান, আইন মন্ত্রণালয়ের যুগ্ম সচিব বিকাশ কুমার সাহা, নেত্রকোনার জেলা জজ আবু মো. আমিমুল এহসান প্রমুখ বক্তব্য রাখেন।এফএইচ/আরএস/এমকেএইচ</body>
</article>
