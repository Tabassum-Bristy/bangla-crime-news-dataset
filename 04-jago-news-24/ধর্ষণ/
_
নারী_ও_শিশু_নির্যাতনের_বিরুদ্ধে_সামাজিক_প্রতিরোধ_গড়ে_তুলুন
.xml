<article>
  <headline>
নারী ও শিশু নির্যাতনের বিরুদ্ধে সামাজিক প্রতিরোধ গড়ে তুলুন
</headline>
  <url>https://www.jagonews24.com/national/news/498904</url>
  <published_at>
</published_at>
  <category>ধর্ষণ</category>
  <body>সারাদেশে সংঘটিত নারী ও শিশু নির্যাতনের ঘটনার বিরুদ্ধে সামাজিক প্রতিরোধ গড়ে তোলার আহ্বান জানিয়েছেন মহিলা পরিষদের নেতৃবৃন্দ। বুধবার (৮ মে) সংগঠনেরর ভারপ্রাপ্ত সভাপতি ফওজিয়া মোসলেম এবং সাধারণ সম্পাদক মালেকা বানু স্বাক্ষরিত এক বিবৃতিতে এই আহ্বান জানানো হয় ।কিশোরগঞ্জের কটিয়াদীতে চলন্ত বাসে শাহিনুর আক্তার তানিয়া (২৪) নামে এক নার্সকে ধর্ষণের পর হত্যার ঘটনায় গভীর উদ্বেগ ও ক্ষোভ প্রকাশ করে মহিলা পরিষদের পক্ষ থেকে এই বিবৃতি দেয়া হয়।বিবৃতিতে চলন্তবাসে ওই নার্সকে ধর্ষণের পর হত্যার ঘটনায় গভীর উদ্বেগ ও ক্ষোভ প্রকাশ করা হয়। পাশাপাশি সুষ্ঠু ও নিরপেক্ষ তদন্ত সাপেক্ষে ঘটনায় জড়িতদের যথাযথ শাস্তির লক্ষ্যে আইনগত ব্যবস্থা গ্রহণ এবং ওই নার্সের পরিবারের সদস্যদের নিরাপত্তা নিশ্চিত করারও দাবি জানানো হয়। এছাড়া এ ধরনের ঘটনার পুনরাবৃত্তি রোধে প্রয়োজনীয় ব্যবস্থা গ্রহণে সংশ্লিষ্ট মন্ত্রণালয়সহ প্রশাসনের নিকট দাবি জানিয়েছেন মহিলা পরিষদ নেতৃবৃন্দ।প্রসঙ্গত গত সোমবার সোমবার (৬ মে) রাত সাড়ে ৮টার দিকে ঢাকা থেকে বাজিতপুরের পিরিজপুরগামী স্বর্ণলতা পরিবহনের একটি চলন্ত বাসে গণধর্ষণের শিকার হন কটিয়াদী উপজেলার লোহাজুরী ইউনিয়নের বাহেরচর গ্রামের গিয়াস উদ্দিনের মেয়ে শাহিনুর আক্তার তানিয়া। অন্যযাত্রীরা নেমে গেলে চালক, হেলপারসহ অন্যরা তাকে বাসের ভেতরে ধর্ষণের পর হত্যা করে। পরে তাকে কটিয়াদী উপজেলা স্বাস্থ্য কমপ্লেক্সে ফেলে রেখে পালিয়ে যায় ধর্ষণকারীরা। ভৈরব-কিশোরগঞ্জ আঞ্চলিক মহাসড়কের গজারিয়া জামতলী এলাকায় এই ঘটনা ঘটে।এফএইচএস/এমএমজেড/এমকেএইচ</body>
</article>
