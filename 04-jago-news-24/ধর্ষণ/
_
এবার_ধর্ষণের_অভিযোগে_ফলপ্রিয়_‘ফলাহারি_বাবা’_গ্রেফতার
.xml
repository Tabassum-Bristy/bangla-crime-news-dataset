<article>
  <headline>
এবার ধর্ষণের অভিযোগে ফলপ্রিয় ‘ফলাহারি বাবা’ গ্রেফতার
</headline>
  <url>https://www.jagonews24.com/international/news/345043</url>
  <published_at>
</published_at>
  <category>ধর্ষণ</category>
  <body>আশ্রমে ২১ বছর বয়সী এক তরুণীকে ধর্ষণের অভিযোগে ভারতের রাজস্থানের ‘ফলাহারি বাবা’ নামে এক ধর্মগুরুকে গ্রেফতার করেছে পুলিশ। ধর্ষণের অভিযোগ দায়ের ও তদন্তের তিনদিন পর শনিবার বিকেলে রাজস্থান থেকে এই ধর্মগুরুকে গ্রেফতার করা হয়েছে।যৌন হয়রানির অভিযোগ উঠার পর স্বঘোষিত এই বাবা উচ্চ রক্ত চাপের চিকিৎসার জন্য রাজস্থানের আলওয়ারের একটি প্রাইভেট হাসপাতালে ভর্তি হয়েছিলেন।এদিকে, ধর্ষক এই ধর্মগুরুকে শনিবার গ্রেফতারের পর পুলিশ আলওয়ারের একটি হাসপাতালে মেডিক্যাল চেক আপ সম্পন্ন করে। মেডিক্যালের রিপোর্টে বলা হয়, তার শরীরের সুগার ও উচ্চ রক্তচাপ স্বাভাবিক রয়েছে। তাকে জিজ্ঞাসাবাদ করতে ১৫ দিনের বিচারবিভাগীয় জিম্মায় পাঠানো হয়েছে।আলওয়ারের অতিরিক্ত পুলিশ সুপার পরশ জেইন বলেন, ফলাহারি বাবার মেডিক্যাল টেস্টে তার ইসিজি, সুগার, উচ্চ রক্ত চাপ স্বাভাবিক পাওয়া গেছে।৭০ বছর বয়সী কুশলেন্দ্র প্রপান্নচর্য ফলাহারি মহারাজ তার আসল নাম হলেও খাবারের তালিকায় শুধুমাত্র ফলমূল থাকায় ভক্তদের মাঝে তিনি ফলাহারি বাবা নামে পরিচিত। ফলাহারি বাবার সঙ্গে দেশটির শীর্ষস্থানীয় রাজনীতিক ও নেতাদেরকে ছবি তুলতে দেখা গেছে।ফলাহারি বাবার ভক্ত ধর্ষণের শিকার ওই তরুণীর বাবা-মা। তরুণীর অভিযোগ, গত ৭ আগস্ট আলওয়ারের বিলাসবহুল আশ্রমে যৌন নিপীড়নের শিকার হয়েছেন তিনি। সেই সময় ওই তরুণীকে বাবা বলেন, তিনি সূর্যগ্রহণের সময় কারো সঙ্গে সাক্ষাৎ করেন না। পরে রাতে আশ্রমে থাকতে বলেন তাকে।পুলিশের কাছে ওই তরুণী বলেন, রাতে নিজের কক্ষে তাকে ডেকে নেন বাবা। সেখানেই তার ওপর যৌন নিপীড়ন চালান। একই সঙ্গে এ ঘটনা যাতে কাউকে না বলা হয় সেজন্য সতর্ক করে দেন বাবা ফলাহারি। তবে নিপীড়নের শিকার এই তরুণীকে নীরবতা ভেঙে বাবার বিরুদ্ধে ধর্ষণের অভিযোগ আনেন।এমন এক সময় ভারতের রাজস্থানের ফলপ্রিয় ফলাহারি বাবার বিরুদ্ধে ধর্ষণের অভিযোগ উঠেছে যখন, একই অভিযোগে দেশটির প্রভাবশালী আরেক বিতর্কিত ধর্মগুরু গুরমিত রাম রহিম সিংয়ের ২০ বছরের কারাদণ্ড হয়েছে। দুই নারী ভক্তকে ধর্ষণের দায়ে তাকে ওই দণ্ড দিয়েছে দেশটির বিশেষ আদালত।সূত্র : এনডিটিভি।এসআইএস/জেআইএম</body>
</article>
