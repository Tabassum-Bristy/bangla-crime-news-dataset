<article>
  <headline>
সংখ্যালঘু দুই তরুণী ধর্ষণ ও হত্যার বিচার দাবি
</headline>
  <url>https://www.jagonews24.com/national/news/429635</url>
  <published_at>
</published_at>
  <category>ধর্ষণ</category>
  <body>চট্টগ্রামের সীতাকুণ্ডে সংখ্যালঘু দুই তরুণী ধর্ষণ ও হত্যাকারীদের অবিলম্বে গ্রেফতার করে ফাঁসির দাবি জানিয়েছে বাংলাদেশ জাতীয় হিন্দু ছাত্র মহাজোট।শুক্রবার জাতীয় প্রেস ক্লাবের সামনে এক মানববন্ধনে এ দাবি জানান তারা।মানববন্ধনে বক্তারা বলেন, দেশের সর্বত্র মধ্যযুগীয় বর্বরতার অবস্থা বিরাজ করছে। প্রতিদিনই দেশের কোনো না কোনো স্থানে হিন্দুদের উপর নির্যাতন নিপীড়ন চলছে। এছাড়াও রাজবাড়ীর বালিয়াকান্দি উপজেলায় ও টাঙ্গাইলের কালিহাতীতে জমিদখল, বালিয়াকান্দির আদিবাসী পল্লীতে হামলা, চট্টগ্রামে চতুর্থ শ্রেণীর ছাত্রী ধর্ষণ, মাদারীপুরের রাজৈর উপজেলার পাইকপাড়া পূজামণ্ডপে হামলা, সিলেট দক্ষিণ সুরমায় গণধর্ষণের মতো ঘটনা ঘটেছে। এগুলো ঘটনায় সঠিক তদন্ত করে বিচারের আওতায় আনতে হবে।এ সময় চট্টগ্রামের সীতাকুণ্ড উপজেলার আদিবাসী কিশোরী হত্যাকাণ্ডসহ অবিলম্বে সব নির্যাতনে সুষ্ঠু বিচার ও অবিলম্বে দৃষ্টান্তমূলক শাস্তি দাবি জানান বক্তারা।মানববন্ধনে উপস্থিত ছিলেন আয়োজক কমিটির সদস্যসচিব হরেকৃষ্ণ বাড়ি, সদস্য সাজেন কৃষ্ণ বল, শুভ নন্দী, স্বপন মধু প্রমুখ।এএস/জেএইচ/পিআর</body>
</article>
