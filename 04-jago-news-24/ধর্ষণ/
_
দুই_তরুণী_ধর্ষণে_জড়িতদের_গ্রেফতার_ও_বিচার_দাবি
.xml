<article>
  <headline>
দুই তরুণী ধর্ষণে জড়িতদের গ্রেফতার ও বিচার দাবি
</headline>
  <url>https://www.jagonews24.com/campus/news/267124</url>
  <published_at>
</published_at>
  <category>ধর্ষণ</category>
  <body>রাজধানীর বনানীর ‘দ্য রেইন ট্রি’ হোটেলে বেসরকারি বিশ্ববিদ্যালয়ের দুই শিক্ষার্থীকে ধর্ষণের ঘটনায় জড়িতদের গ্রেফতার ও বিচার দাবি করেছে বাংলাদেশ ছাত্র ইউনিয়ন।সোমবার গণমাধ্যমে পাঠানো এক সংবাদ বিবৃতিতে এ দাবি জানানো হয়। বিবৃতিতে সংগঠনের কেন্দ্রীয় সংসদের সভাপতি জিএম জিলানী শুভ ও সাধারণ সম্পাদক লিটন নন্দী বলেন, বনানীর হোটেল রেইন ট্রিতে বেসরকারি বিশ্ববিদ্যালয়ের দুই শিক্ষার্থীকে ধর্ষণকারী চিহ্নিত আসামিদের এখনও বিচারের আওতায় না এনে রাষ্ট্র বিচারহীনতার সংস্কৃতির পথে হাঁটছে। বিবৃতিতে বলা হয়, তনু, মীতু, আফসানা ঘটনায় সীমাহীন ব্যর্থতার কারণে বারবার এ ধরনের ঘটনার পুনরাবৃত্তি ঘটছে। বেসরকারি বিশ্ববিদ্যালয়ের দুই শিক্ষার্থীকে ধর্ষণের সঙ্গে জড়িত সাফাত আহমেদ, নাঈম আশরাফ, সাদনান সাকিফকে গ্রেফতার করে আইনের আওতায় আনতে হবে এবং দৃষ্টান্তমূলক বিচার করতে হবে। তা না হলে বাংলাদেশ ছাত্র ইউনিয়ন ছাত্র-ছাত্রীদের সঙ্গে নিয়ে তুমুল আন্দোলন গড়ে তুলবে।বিবৃতিতে নেতৃদ্বয় আরও বলেন, রাজধানীর বনানী থানায় ধর্ষণের ঘটনায় মামলা হলেও আসামি প্রভাবশালী হওয়ার কারণে ভুক্তভোগী পরিবার ঘাটে ঘাটে নাজেহালের শিকার হয়েছে, যা গণতান্ত্রিক রাষ্ট্রে মেনে নেয়া যায় না।উল্লেখ্য, গত ২৮ মার্চ বনানীর ‘দ্য রেইন ট্রি’ হোটেলে সাফাত আহমেদ নামে এক বন্ধুর জন্মদিনে যোগ দিতে গিয়ে ধর্ষণের শিকার হন বলে অভিযোগ করেন ওই দুই তরুণী। তাদের অভিযোগ, সাফাত আহমেদ ও তার বন্ধুদের যোগসাজশে অস্ত্রের মুখে তাদের ধর্ষণ করা হয়।ওই ঘটনার ৪০ দিন পর শনিবার (৬ মে) সন্ধ্যায় বনানী থানায় পাঁচজনকে আসামি করে মামলা করেন দুই তরুণী। এমএইচ/জেডএ/ওআর/এমএস</body>
</article>
