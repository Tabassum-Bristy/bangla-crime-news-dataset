<article>
  <headline>
ধর্ষণের মামলা করায় বাবার উপর হামলা
</headline>
  <url>https://www.jagonews24.com/country/news/422152</url>
  <published_at>
</published_at>
  <category>ধর্ষণ</category>
  <body>মেয়েকে ধর্ষণের অভিযোগে মামলা করায় আসামি ও তাদের লোকজনের হামলায় গুরুতর আহত হয়েছেন এক অসহায় বাবা। এখন ন্যায় বিচারের আশায় আইনের দ্বারে দ্বারে ঘুরছেন তিনি। মঙ্গলবার নেত্রকোনা জেলা প্রেসক্লাবে এসে সাংবাদিকদের কাছে কান্নাজড়িত কণ্ঠে তিনি বলেন, বারহাট্টা উপজেলার আসমা ইউনিয়নের পূর্ব গোড়ল গ্রামে তার স্ত্রী ও মেয়ে বসবাস করলেও তিনি সংসার চালাতে ঢাকায় ব্যবসা করেন। প্রতিবেশী মৃত কুদরত আলীর ছেলে তসিফ মিয়া (২৫) ২৩ মার্চ বিকেলে তার মেয়েকে ধারালো অস্ত্রের মুখে ধর্ষণ করে। খবর পেয়ে তিনি বাড়িতে গিয়ে সবকিছু জেনে বারহাট্টা থানায় গেলে পুলিশ আদালতে মামলা করার পরামর্শ দেয়।পরবর্তীতে ২৮ মার্চ আদালতে মামলা করলে আসামি ও তার লোকজন মামলা তুলে নিতে অব্যাহত চাপ ও প্রাণনাশের হুমকি দিয়ে আসছিল। মামলা তুলে না নেয়ায় গত ৩১ মার্চ বিকেলে তিনি বাড়ি ফেরার পথে ধর্ষক ও তার লোকজন ধারালো অস্ত্র ও লাঠিসোটা নিয়ে তার উপর হামলা চালায়। পরে তার চিৎকারে আশপাশের লোকজন এগিয়ে গেলে হামলাকারীরা পালিয়ে যায়। স্থানীয় লোকজন তাকে হাসপাতালে ভর্তি করে। এ ব্যাপারে তিনি বাদী হয়ে গত ২ এপ্রিল তসিফ মিয়াসহ ৬ জনকে আসামি করে বারহাট্টা থানায় মামলা করেছেন।বারহাট্টা থানার ভারপ্রাপ্ত কর্মকর্তা (ওসি) মেজবাহ উদ্দিন আহমেদ বলেন, আসামিদের গ্রেফতারের চেষ্টা চলছে।কামাল হোসাইন/এফএ/পিআর</body>
</article>
