<article>
  <headline>
ফুঁসে উঠছে কিশোরগঞ্জ
</headline>
  <url>https://www.jagonews24.com/country/news/499046</url>
  <published_at>
</published_at>
  <category>ধর্ষণ</category>
  <body>কিশোরগঞ্জের কটিয়াদীতে চলন্ত বাসে নার্স শাহিনূর আক্তার তানিয়াকে ধর্ষণ ও হত্যার বিচারের দাবিতে সোচ্চার হয়ে উঠছে কিশোরগঞ্জের বিভিন্ন সংগঠন। চাঞ্চল্যকর এ ধর্ষণ ও হত্যায় জড়িতদের অবিলম্বে গ্রেফতার করে আইনের আওতায় আনার দাবি জানিয়েছে জেলার বিভিন্ন শ্রেণি-পেশার মানুষ। একইসঙ্গে তারা বিশেষ ট্রাইব্যুনাল গঠন করে এই হত্যা ও ধর্ষণ মামলার বিচারের দাবিও জানান।এছাড়া রাজধানীর ইবনে সিনা হাসপাতালের সিনিয়র নার্স শাহিনূর আক্তার তানিয়া ধর্ষণ ও হত্যায় জড়িত সব আসামিকে গ্রেফতার ও ফাঁসির দাবিতে শহরে বিক্ষোভ মিছিল, মানববন্ধন ও জেলা প্রশাসকের কাছে স্মারকলিপি প্রদান করেছে বিভিন্ন সংগঠন।বৃহস্পতিবার বেলা ১১টার দিকে শহরের কালীবাড়ি মোড়ে মানববন্ধন করে বাংলাদেশ মহিলা পরিষদ, কিশোরগঞ্জ জেলা শাখা ও সমকাল সহৃদ সমাবেশ। মানববন্ধন শেষে বিক্ষোভ মিছিল করে জেলা প্রশাসকের কাছে একটি স্মারকলিপি তুলে দেয়া হয়। এ সময় নারী নেত্রীরা দ্রুত বিচার ট্রাইব্যুনালে মামলাটির বিচারের দাবি জানান।এ সময় বক্তৃতা করেন, জেলা মহিলা পরিষদের সভাপতি অ্যাড. মায়া ভৌমিক, সাধারণ সম্পাদক আতিয়া ইসলাম, যুগ্ম সাধারণ সম্পাদক বিলকিছ বেগম, নারীনেত্রী জাহানারা ইসলাম, সাজেদা ইয়াসমিন ও প্রতিভা শীলসহ প্রমূখ।একই সময় ২৫০ শয্যা জেনারেল হাসপাতালের সামনে মানববন্ধন করে কিশোরগঞ্জ নার্সিং ইনস্টিটিউট এবং ২৫০ শয্যা জেনারেল হাসপাতালের নার্স ও কর্মচারীরা। এ সময় তাদের সঙ্গে একাত্মতা জানিয়ে মানববন্ধনে অংশ নেন কিশোরগঞ্জ পৌরসভার মেয়র মাহমুদ পারভেজ, কিশোরগঞ্জের ডিপুটি সিভিল সার্জন ডা. মো. মজিবুর রহমান, জেলা মেডিকেল অ্যাসোসিয়েশনের সাধারণ সম্পাদক ডা. আব্দুল ওয়াহাব বাদলসহ বিভিন্ন পেশার প্রতিনিধিরা।এছাড়া জেলা সিপিব, সমকাল সুহৃদ সমাবেশ, এসো পাশে দাঁড়াইসহ বিভিন্ন সামাজিক-সাংস্কৃতিক ও রাজনৈতিক সংগঠন তানিয়া হত্যার প্রতিবাদে নানা কর্মসূচি পালন করেছে।নূর মোহাম্মদ/এফএ/জেআইএম</body>
</article>
