<article>
  <headline>
৩ দিন আটকে রেখে নারীকে ধর্ষণ করলেন আ.লীগ নেতা
</headline>
  <url>https://www.jagonews24.com/country/news/488893</url>
  <published_at>
</published_at>
  <category>ধর্ষণ</category>
  <body>লালমনিরহাটের বুড়িমারী স্থলবন্দরে যশোদা পরিবহন নামের একটি বাস কাউন্টারে এক ভারতগামী নারী যাত্রীকে তিনদিন ধরে আটকে রেখে গণধর্ষণের ঘটনা ঘটেছে। স্থানীয় এক আওয়ামী লীগ নেতার নেতৃত্বে এ গণধর্ষণের ঘটনা ঘটে।বৃহস্পতিবার সকালে গণধর্ষণের শিকার ওই নারীকে উদ্ধার করেছে পাটগ্রাম থানা পুলিশ। ওই নারীর বাড়ি শেরপুর জেলার নকলা উপজেলায় বলে জানা গেছে।এ ঘটনায় জড়িত পাটগ্রামের বুড়িমারী ইউনিয়ন স্বেচ্ছাসেবক লীগের সাধারণ সম্পাদক রেজাউল ইসলামকে (৩৫) গ্রেফতার করেছে পুলিশ। তার নেতৃত্বে ভারতগামী নারী যাত্রীকে তিনদিন ধরে আটকে রেখে গণধর্ষণ করা হয়।পুলিশ জানায়, তিনদিন আগে ভারত যাওয়ার উদ্দেশে শেরপুর থেকে পাটগ্রামের বুড়িমারী স্থলবন্দরে আসেন ওই নারী। এরপর ইমিগ্রেশনে তার কাগজপত্র প্রস্তুত করে দেয়ার নামে ওই কাউন্টারের একটি কক্ষে আটকে রাখা হয়।পরে রাতে ওই নারীকে পালাক্রমে ধর্ষণ করে বুড়িমারী ইউনিয়ন স্বেচ্ছাসেবক লীগের সাধারণ সম্পাদক রেজাউল ইসলাম, স্থানীয় নুরন্নবী (২৮) ও আনছারুল ইসলাম ওরফে ভোম্বল (৩০)। সেখানে টানা তিনদিন গণধর্ষণের শিকার হন ওই নারী। এ অবস্থায় বৃহস্পতিবার সকালে খবর পেয়ে পাটগ্রাম থানা পুুলিশ ঘটনাস্থল থেকে ওই নারীকে উদ্ধার করে। একই সঙ্গে স্বেচ্ছাসেবক লীগের সাধারণ সম্পাদক রেজাউল ইসলামকে গ্রেফতার করা হয়।বিষয়টি নিশ্চিত করে পাটগ্রাম থানা পুলিশের ভারপ্রাপ্ত কর্মকর্তা (ওসি) মনছুর আলী বলেন, এ ঘটনায় জড়িত আওয়ামী লীগ নেতা রেজাউল ইসলামকে গ্রেফতার করা হয়েছে। ধর্ষণের শিকার নারীকে ডাক্তারি পরীক্ষার জন্য লালমনিরহাট সদর হাসপাতালে পাঠানো হয়েছে। ওই নারী মামলা করবেন। এ ঘটনায় জড়িত অন্যদের গ্রেফতারে অভিযান চালানো হবে। কাউকে ছাড় দেয়া হবে না।রবিউল হাসান/এএম/এমকেএইচ</body>
</article>
