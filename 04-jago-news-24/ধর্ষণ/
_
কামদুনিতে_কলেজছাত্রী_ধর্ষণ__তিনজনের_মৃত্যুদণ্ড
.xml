<article>
  <headline>
কামদুনিতে কলেজছাত্রী ধর্ষণ : তিনজনের মৃত্যুদণ্ড
</headline>
  <url>https://www.jagonews24.com/international/news/77903</url>
  <published_at>
</published_at>
  <category>ধর্ষণ</category>
  <body>পশ্চিমবঙ্গের কামদুনিতে কলেজ ছাত্রীকে গণধর্ষণ ও খুনের দায়ে তিনজনের সর্বোচ্চ সাজা ঘোষণা করেছে আদালত। শনিবার পশ্চিমবঙ্গের একটি আদালত এ রায় ঘোষণা করেন। এ সময় আরো তিনজনকে যাবজ্জীবন কারাদণ্ডের আদেশ দেন আদালত। খবর এনডিটিভির।মৃত্যুদণ্ডপ্রাপ্তরা হলেন, আনসার আলি, আমিন আলি এবং সাইফুল আলি। যাবজ্জীবন সাজাপ্রাপ্তরা হলেন, আমিনূর ইসলাম, ভোলানাথ নস্কর ও শেখ ইমানুল ইসলাম। এ তিনজনের বিরুদ্ধে গণধর্ষণ ও লুটপাটের অভিযোগ থাকলেও খুনের অভিযোগ ছিল না। এর আগে বৃহস্পতিবার ৮ অভিযুক্তের মধ্যে ৬ জনকে দোষী সাব্যস্ত করেন আদালত। এ সময় আদালত জানান, ফাঁসি এবং যাবজ্জীবন কারাদণ্ড পাওয়ার মতো অপরাধ করেছে ওই ৬ জন। অভিযুক্তদের আইনজীবীরা সাজা ঘোষণার সময় পেছানোর আবেদন জানান। পরে বিচারক সেই আবেদন গ্রহণ করে শুক্রবার শুনানির দিন নির্ধারণ করেন। শনিবার সকালের দিকে ঘণ্টা খানেক শুনানি শেষে বিচারক জানান, তিনি সাজার পরিমাণ নিয়ে দু’পক্ষের শুনানির সারমর্ম বিচার করতে কিছুটা সময় নেবেন। পরে বেলা সাড়ে তিনটার দিকে সাজা ঘোষণা করবেন। নির্ধারিত সময়ে এজলাসে ঢুকে ৫ মিনিটের মধ্যে রায় ঘোষণা করেন অতিরিক্ত জেলা ও দায়রা বিচারক সঞ্চিতা সরকার। রাষ্ট্রীয় কৌসুলি অনিন্দ্য রাউত জানান, আমরা বিচারকের কাছে এই আবেদনই করেছিলাম। রায়ে আমরা খুশি।আড়াই বছর আগে কলকাতার কামুদিনিতে কলেজ ছাত্রী অপরাজিতাকে ধর্ষণের পর খুন করে অভিযুক্তরা। দীর্ঘদিন ধরে আদালতে মামলা চলার পর শনিবার এ রায় ঘোষণা করা হলো। এসআইএস/আরআইপি</body>
</article>
