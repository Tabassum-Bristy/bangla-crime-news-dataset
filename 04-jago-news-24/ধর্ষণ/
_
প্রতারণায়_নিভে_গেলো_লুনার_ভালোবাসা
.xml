<article>
  <headline>
প্রতারণায় নিভে গেলো লুনার ভালোবাসা
</headline>
  <url>https://www.jagonews24.com/country/news/417105</url>
  <published_at>
</published_at>
  <category>ধর্ষণ</category>
  <body>ভালোবাসায় ভরা ছোট্ট একটা ঘরের স্বপ্ন দেখেছেন লুনা। প্রেমিকের হাতে হাত রেখে সারা জীবন একসঙ্গে চলতেও চেয়েছেন। কিন্তু সেই স্বপ্ন ভেঙে দিয়েছে প্রেমিক আরিফ।প্রেমের নামে লুনাকে ধর্ষণ করে প্রতারণার আশ্রয় নিয়েছে আরিফ। ভালোবাসার মানুষের কাছে প্রতারিত হয়ে ভাঙা মন নিয়ে জীবনের সব কিছুই অর্থহীন ভাবে লুনা। সুন্দর জীবনে নেমে আসে বিপর্যয়। রাগে-ক্ষোভে শরীরে কেরোসিন তেল ঢেলে আগুন দেয় লুনা। অগ্নিদগ্ধ শরীর নিয়ে ৩৬ দিন মৃত্যুর সঙ্গে পাঞ্জা লড়ে নিভে গেলো লুনার ভালোবাসা।বরিশালের মুলাদী উপজেলায় প্রেমের সম্পর্ক গড়ে ধর্ষণের ক্ষোভে লুনা তার শরীরে আগুন দেয়। দীর্ঘ ৩৬ দিন মৃত্যুর সঙ্গে পাঞ্জা লড়ে শনিবার সকালে মৃত্যুর কোলে ঢলে পড়েন লুনা আক্তার (১৮)। লুনা পৌর সদরের তেরচর গ্রামের আব্দুর রহমান হাওলাদারের মেয়ে ও মুলাদী ডিগ্রি কলেজের ডিগ্রি প্রথম বর্ষের ছাত্রী ছিলেন।গত ১৬ ফেব্রুয়ারি লুনা নিজের গায়ে কেরোসিন ঢেলে আগুন দিয়ে আত্মহত্যার চেষ্টা করেন। ওই ঘটনায় লুনার বাবা আব্দুর রহমান হাওলাদার বাদী হয়ে গত ২৪ ফেব্রুয়ারি লুনার প্রেমিক হিজলা উপজেলার চরনরসিংহপুর গ্রামের নুরুল ইসলাম মাঝির ছেলে আরিফ মাঝির বিরুদ্ধে মুলাদী থানায় মামলা করেন।লুনার স্বজনরা জানায়, মুলাদী কলেজে একই শ্রেণিতে পড়ার সুযোগে আরিফ মাঝি লুনার সঙ্গে প্রেমের সম্পর্ক গড়ে তোলে। আরিফকে বিয়ে করার স্বপ্ন দেখে লুনা। প্রেমের সম্পর্কের সুযোগে ২০১৭ সালের ১৬ জুলাই লুনাকে বরিশালের একটি হোটেলে নিয়ে ধর্ষণ করে আরিফ।পরবর্তীতে লুনাকে বিভিন্ন স্থানে ঘুরতে নিয়ে গিয়ে ধর্ষণ করে আরিফ। গত ১৬ ফেব্রুয়ারি লুনা তার প্রেমিক আরিফকে বিয়ের কথা বললে অস্বীকৃতি জানায়।বিষয়টি আরিফের পরিবার জানতে পেরে ওদিনই তার বোন ও ভগ্নিপতি মোশারেফ হোসেন মোবাইল ফোনে লুনাকে অশ্লীল ভাষায় গালমন্দ করে। প্রেমিক, প্রেমিকের বোন ও ভগ্নিপতির গালমন্দ সহ্য করতে না পেরে গায়ে কেরোসিন ঢেলে আত্মহত্যার চেষ্টা করে লুনা। দীর্ঘ ৩৬ দিন চিকিৎসা শেষে লুনা শনিবার মৃত্যুর কোলে ঢলে পড়ে।মুলাদী থানা পুলিশের ওসি জিয়াউল আহসান জানান, দুপুরে লুনার মরদেহ উদ্ধার করে বরিশাল শেবাচিম হাসপাতাল মর্গে পাঠানো হয়েছে। আগের দায়ের করা মামলাটি আত্মহত্যা প্ররোচনার মামলা হিসেবে গণ্য হবে। সেইসঙ্গে আসামিকে গ্রেফতারে চেষ্টা চালাচ্ছে পুলিশ।সাইফ আমীন/এএম/জেআইএম</body>
</article>
