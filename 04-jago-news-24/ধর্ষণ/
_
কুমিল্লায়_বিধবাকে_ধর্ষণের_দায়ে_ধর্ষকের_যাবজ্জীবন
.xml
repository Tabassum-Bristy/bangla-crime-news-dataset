<article>
  <headline>
কুমিল্লায় বিধবাকে ধর্ষণের দায়ে ধর্ষকের যাবজ্জীবন
</headline>
  <url>https://www.jagonews24.com/country/news/437503</url>
  <published_at>
</published_at>
  <category>ধর্ষণ</category>
  <body>কুমিল্লার দাউদকান্দিতে বিধবাকে ধর্ষণের দায়ে কবির হোসেন নামে এক ধর্ষকের যাবজ্জীবন কারাদণ্ড দিয়েছেন আদালত। একই সঙ্গে তাকে ৫০ হাজার টাকা জরিমানা অনাদায়ে আরও ছয় মাসের কারাদণ্ডের আদেশ দেয়া হয়েছে।বুধবার দুপুরে কুমিল্লার নারী ও শিশু নির্যাতন দমন ট্রাইব্যুনাল- ৩ এর বিচারক শেখ হাফিজুর রহমান এ রায় দেন।আদালতের পিপি অ্যাডভোকেট মোস্তাফিজুর রহমান লিটন রায়ের সত্যতা নিশ্চিত করেছেন।মামলার বিবরণে জানা যায়, ২০০১ সালের ৯ নভেম্বর জেলার দাউদকান্দি উপজেলার গোপালপুর গ্রামের এক বিধবার ঘরে ঢুকে তাকে ধর্ষণ করে একই গ্রামের কবির হোসেন। বিষয়টি কাউকে জানালে ওই বিধবাকে প্রাণনাশের হুমকি দেয় ধর্ষক। পরে ঘটনাটি ধর্ষক কবির হোসেনের অভিভাবকদের জানানো হলেও তারা কোনো ব্যবস্থা গ্রহণ করেনি। ধর্ষণের কারণে ওই বিধবা সন্তান সম্ভাবা হয়ে পড়ায় বাধ্য হয়ে ২০০২ সালের ১১ মে কবির হোসেনকে অভিযুক্ত করে দাউদকান্দি থানায় নারী নির্যাতন আইনে মামলা করা করেন। পরে তিনি একটি কন্যা সন্তানের জন্ম দেন। থানা পুলিশ তদন্ত শেষে একই বছরের ২৫ জুলাই ধর্ষক কবির হোসেনকে অভিযুক্ত করে আদালতে চার্জশিট দাখিল করে। মামলায় ছয়জন সাক্ষীর সাক্ষ্যগ্রহণ শেষে আদালত আজ এই রায় দেন।কামাল উদ্দিন/আরএআর/এমএস</body>
</article>
