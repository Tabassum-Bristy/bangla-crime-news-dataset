<article>
  <headline>
ধর্ষণে অভিযুক্ত আসামির থানা হাজতে ‘আত্মহত্যা’
</headline>
  <url>https://www.jagonews24.com/national/news/453844</url>
  <published_at>
</published_at>
  <category>ধর্ষণ</category>
  <body>রাজধানীর রূপনগরে ধর্ষণের অভিযোগে আটক এক যুবক থানা হাজতে ‘আত্মহত্যা’ করেছে। এর আগে এক নারী গার্মেন্টকর্মীকে ধর্ষণের অভিযোগে তাকে গ্রেফতার করা হয়। বৃহস্পতিবার রাতে এই ঘটনা ঘটেছে।অন্যদিকে ধর্ষণের শিকার ওই গার্মেন্টকর্মীকে শুক্রবার দুপুরে ঢাকা মেডিকেল কলেজ (ঢামেক) হাসপাতালের ওয়ান স্টপ ক্রাইসিস সেন্টারে (ওসিসি) ভর্তি করা হয়েছে। রূপনগর থানার ওসি শেখ মো. শাহ আলম এই তথ্য নিশ্চিত করেছেন।তিনি জানান, বৃহস্পতিবার রাতে কাউসার (১৯) নামে ওই এলাকারই এক যুবক এক বিবাহিত নারীর বাসায় যায়। ওই নারী গার্মেন্টে চাকরি করেন। তাকে কোমল পানীয়র সঙ্গে নেশা জাতীয় কোনো ঔষধ খাওয়ায়ে অচেতন করে ধর্ষণ করে কাউসার। এ ঘটনা টের পেয়ে আশপাশের লোকজন তাকে আটক করে ‘৯৯৯’ এ ফোন করে।ওসি শাহ আলম বলেন, খবর পেয়ে রাতেই পুলিশ ঘটনাস্থলে গিয়ে কাউসারকে আটক করে থানায় নিয়ে আসে। পরে রাত সোয়া ১টার দিকে ওই গার্মেন্টকর্মী ধর্ষণের অভিযোগে থানায় নারী ও শিশু নির্যাতন দমন আইনে মামলা দায়ের করেন। ওই মামলায় কাউসারকে গ্রেফতার দেখানো হয়।তিনি জানান, এরপর কাউসারকে থানার হাজতখানায় আটকে রাখা হয়। ভোরের দিকে সে হাজতের ভিতরে রডের সঙ্গে নিজের পরনের শার্ট দিয়ে গলায় ফাঁস লাগিয়ে ঝুলে থাকে।পরে পুলিশ তাকে উদ্ধার করে হোসেন শহীদ সোহরাওয়ার্দী হাসপাতালে নিয়ে গেলে সেখানে কর্তব্যরত চিকিৎসক কাউসারকে সকাল সোয়া ৯ টায় মৃত ঘোষণা করেন।ময়না তদন্তের জন্য তার লাশ মর্গে রাখা হয়েছে। আর ধর্ষণের শিকার গার্মেন্টকর্মীকে ঢামেকের ওসিসিতে ভর্তি করা হয়েছে।জেইউ/এমএমজেড/পিআর</body>
</article>
