<article>
  <headline>
জেল সুপারের বিরুদ্ধে কারারক্ষীকে ধর্ষণচেষ্টার অভিযোগ
</headline>
  <url>https://www.jagonews24.com/country/news/374500</url>
  <published_at>
</published_at>
  <category>ধর্ষণ</category>
  <body>বরিশাল কেন্দ্রীয় কারাগারের সিনিয়র জেল সুপার ও ভারপ্রাপ্ত ডিআইজি (প্রিজন) আজিজুল হকের বিরুদ্ধে এক নারী কারারক্ষীকে ধর্ষণচেষ্টার অভিযোগ পাওয়া গেছে।গত সোমবার কয়েক দফা ধর্ষণচেষ্টার অভিযোগে বরিশালের ভারপ্রাপ্ত ডিআইজি প্রিজন এবং তার দুই সহযোগী কারারক্ষী নিজাম ও শেখ ফরিদের বিরুদ্ধে নারী ও শিশু নির্যাতন অপরাধ দমন ট্রাইব্যুনালে অভিযোগ করেন ওই নারী কারারক্ষী।মঙ্গলবার দুপুর ১২টার দিকে ট্রাইব্যুনালে শুনানি শেষে অভিযোগের পক্ষে কোনো প্রমাণাদি ও তথ্যউপাত্ত না থাকায় মামলা হিসেবে গ্রহণ না করে বিষয়টি খারিজ করে দেন দায়িত্বরত বিচারক সুদিপ্ত দাস।বাদীর আইনজীবী আবুল কালাম আজাদ ইমন জানিয়েছেন, সোমবার সংশ্লিষ্ট ট্রাইব্যুনালে অভিযোগ দায়ের হওয়ার পর ঊর্ধ্বতন কারা কর্তৃপক্ষসহ প্রশাসনের কর্মকর্তাদের তৎপরতার কারণে বাদী ন্যায়বিচার বঞ্চিত হয়েছেন। তিনি এ বিষয়ে উচ্চ আদালতে যাবেন।ওই নারী কারারক্ষী আদালতে অভিযোগ করেছিলেন, বরিশালের ভারপ্রাপ্ত ডিআইজি (প্রিজন) আজিজুল হকের স্ত্রী ঢাকায় চাকরি করায় আজিজুল বরিশালে একা বাসায় থাকেন। অভিযোগকারী নারী কারারক্ষী গত ১২ জানুয়ারি ঢাকা থেকে বদলি হয়ে বরিশালের জেল সুপারের কাছে রিপোর্ট করেন।১৫ জানুয়ারি তাকে ঝালকাঠি জেলা কারাগারে পদায়ন করা হলেও ১৯ ফেব্রুয়ারি তাকে প্রেষণে বরিশাল কারাগারে এনে বন্দি সাক্ষাত স্লিপ কাটার দায়িত্ব দেয়া হয়। প্রায়ই আজিজুল তাকে অফিসে ডেকে নিয়ে বিভিন্ন অসংলগ্ন কথাবার্তা বলে এবং যৌন নিপীড়ন করে। লোকলজ্জা ও ইজ্জতের ভয়ে বিষয়টি আড়াল করার চেষ্টা করলেও আজিজুল আরও বেপরোয়া হয়ে ওঠে।সবশেষ গত ১৮ অক্টোবর রাতে কারারক্ষী নিজাম ও শেখ ফরিদের মাধ্যমে ওই নারীকে জেল সুপারের সরকারি বাসায় ডেকে নিয়ে ধর্ষণচেষ্টা চালায় আজিজুল হক।এ সময় ওই নারী ধস্তাধস্তি করে খাট থেকে নিচে পড়ে বুকে আঘাত পান এবং দৌড়ে নিজের বাসায় চলে যান। ২০ অক্টোবর শের-ই-বাংলা মেডিকেল কলেজ হাসপাতালে ভর্তি হয়ে চিকিৎসা নেন।এ ঘটনার পর থেকে ওই নারীকে অন্যত্র বদলি ও চাকরি খেয়ে ফেলার হুমকিসহ তার সরকারি বাসায় তালা ঝুলিয়ে দেয়ার অভিযোগ করেন তিনি।সাইফ আমীন/এএম/আইআই</body>
</article>
