<article>
  <headline>
গণপরিবহনে নারী নির্যাতন বন্ধের দাবি
</headline>
  <url>https://www.jagonews24.com/national/news/424364</url>
  <published_at>
</published_at>
  <category>ধর্ষণ</category>
  <body>গণপরিবহনে নারীর নিরাপত্তা ও ঘরে-বাইরে অব্যাহত নারী নির্যাতন বন্ধের দাবি জানিয়েছে নারীমুক্তি কেন্দ্র। শনিবার জাতীয় প্রেস ক্লাবের সামনে গণপরিবহনে নারীর নিরাপত্তা, নারী ধর্ষণ-খুনসহ সব নারী ও শিশু নির্যাতন বন্ধের দাবিতে সমাবেশ থেকে এ দাবি জানানো হয়।সমাবেশে বক্তারা বলেন, সাম্প্রতিক সময়ে যাতায়াতকালে গণপরিবহন চলন্ত বাসে কর্মজীবী নারী ও ছাত্রীরা ধর্ষণ ও যৌন হয়রানির শিকার হচ্ছে তা নারীদের চরম নিরাপত্তাহীনতাকেই তুলে ধরেছে। চলন্ত বাসে রুপা ধর্ষণ ও নৃশংসভাবে হত্যা, ধামরাইয়ে পোশাক শ্রমিক ধর্ষণ, তুরাগ বাসে ছাত্রীকে ধর্ষণ চেষ্টার মতো বর্বর ঘটনা একের পর এক ঘটেই চলেছে।সমাজের অর্ধেকাংশ মানুষ নারীদের নিরাপত্তায় আইনের যথাযথ প্রয়োগসহ সকল প্রকার নারী নির্যাতনের বিরুদ্ধে সবাইকে প্রতিরোধ-আন্দোলন গড়ে তুলতে আহ্বান জানান বক্তারা।নারীমুক্তি কেন্দ্র কেন্দ্রীয় কমিটির সভাপতি সীমা দত্তের সভাপতিত্বে সমাবেশে উপস্থিত ছিলেন সংগঠনের ভারপ্রাপ্ত সাধারণ সম্পাদক জান্নাতুল ফেরদাউস পপি, সহ-সভাপতি এডভোকেট সুলতানা আক্তার রুবি, অর্থ সম্পাদক তাসলিসা আক্তার বিউটি, উত্তরা বিশ্ববিদ্যালয়ের আন্দোলনরত ছাত্রী জান্নাতুল ফেরদৌস সোমা প্রমুখ।এএস/জেএইচ</body>
</article>
