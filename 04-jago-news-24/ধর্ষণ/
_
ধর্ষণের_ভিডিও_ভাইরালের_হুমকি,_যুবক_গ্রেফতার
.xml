<article>
  <headline>
ধর্ষণের ভিডিও ভাইরালের হুমকি, যুবক গ্রেফতার
</headline>
  <url>https://www.jagonews24.com/national/news/479982</url>
  <published_at>
</published_at>
  <category>ধর্ষণ</category>
  <body>রাজধানীর ওয়ারীতে ১৮ বছরের এক তরুণীকে ধর্ষণের পর তা ভিডিও করে সামাজিক যোগাযোগমাধ্যমে ছেড়ে দেয়ার হুমকি দেখিয়ে আরও বেশ কয়েক দফা ধর্ষণ করেছে এক যুবক। নির্যাতনের শিকার ওই তরুণী কয়েকবার আত্মহত্যার চেষ্টাও করেছেন। তবে পরিবার ও আত্মীয়-স্বজনদের পরামর্শে অবশেষে পুলিশের শরণাপন্ন হন।তরুণীর অভিযোগের পরিপ্রেক্ষিতে আল্লাম হোসেন (২২) নামের ওই যুবককে গ্রেফতার করেছে পুলিশ। বৃহস্পতিবার টিকাটুলি থেকে তাকে গ্রেফতার করা হয়।ওয়ারী থানার পরিদর্শক (তদন্ত) মোস্তাফিজুর রহমান জাগো নিউজকে গ্রেফতারের বিষয়টি নিশ্চিত করেছেন। তিনি বলেন, ‘আমরা ভিডিও ও ছবিগুলো উদ্ধারের চেষ্টা করছি। তাকে আদালতে পাঠিয়ে রিমান্ড মঞ্জুর হলে এসব বিষয়ে জিজ্ঞাসাবাদ করা হবে।’এ ঘটনায় ওয়ারী থানায় শিশু ও নারী নির্যাতন দমন আইনে মামলা করেছেন ভুক্তভোগী তরুণীর মা।মামলার এজাহার ও পুলিশের ভাষ্য অনুযায়ী, ওয়ারীর গোলাপবাগের একটি কোচিং সেন্টারে আল্লাম হোসেনের সঙ্গে ওই তরুণীর পরিচয় ও প্রেমের সম্পর্ক হয়। গত ২৫ জানুয়ারি আল্লাম হোসেন ওই তরুণীকে নিজের ওয়ারীর বাসায় ডেকে ধর্ষণ করে। পরের দিন মেয়েটিকে সে ফোন দিয়ে জানায়, তার (তরুণীর) ছবি ও ভিডিও রেকর্ড করে রাখা হয়েছে। সেগুলো ইউটিউব, ফেসবুকে ছেড়ে দেয়ার ভয় দেখায় এবং পরদিন ২৬ জানুয়ারি তরুণীকে বাসায় যেতে বলে। পরদিন তরুণীকে ফের ধর্ষণ করে আল্লাম হোসেন। সর্বশেষ গত ৩ ফেব্রুয়ারি ব্ল্যাকমেইল করে ওই তরুণীকে বাসায় নিয়ে ফের ধর্ষণ করে সে।মোস্তাফিজুর রহমান বলেন, ‘মেয়েটি তার অভিভাবকদের ব্ল্যাকমেইলের বিষয়টি জানান এবং পরে একাধিকবার আত্মহত্যার চেষ্টা করেন। বুধবার (৬ ফেব্রুয়ারি) দুপুরে মেয়েটি প্রতিবেশীর পরামর্শে তার মাকে সঙ্গে নিয়ে থানায় আসে। তাদের মামলার পরিপ্রেক্ষিতে বিকেলেই ওয়ারী থানা পুলিশ আল্লামকে তার টিকাটুলির বাসা থেকে গ্রেফতার করে।’স্বাস্থ্য পরীক্ষার জন্য ওই তরুণীকে ঢাকা মেডিকেল কলেজ (ঢামেক) হাসপাতালে পাঠিয়েছে পুলিশ।এআর/এসআর/এমকেএইচ</body>
</article>
