<article>
  <headline>
ধর্ষণ-সহিংসতা বন্ধে আইন বাস্তবায়নের দাবি
</headline>
  <url>https://www.jagonews24.com/national/news/503585</url>
  <published_at>
</published_at>
  <category>ধর্ষণ</category>
  <body>শিশু ধর্ষণ ও সহিংসতা বন্ধে প্রণীত আইন বাস্তবায়নে উদ্যোগ গ্রহণের দাবি জানিয়েছে মানুষের জন্য ফাউন্ডেশন।বুধবার (২৯ মে) জাতীয় প্রেস ক্লাবের মওলানা মুহাম্মদ আকরাম খাঁ হলে আয়োজিত সংবাদ সম্মেলনে সংগঠনটি এ দাবি জানায়।সংবাদ সম্মেলনে বক্তারা বলেন, শিশু ধর্ষণের ঘটনা দিন দিন বেড়েই চলেছে। যার ধরনে প্রতিনিয়ত পরিবর্তন এবং ভয়াবহ আকার ধারণ করছে। শুধু মেয়ে শিশু নয়, ছেলে শিশুর ক্ষেত্রেও ঘটছে ধর্ষণ, যৌন হয়রানি ও হত্যার মতো ঘটনা। শিশুরা অনেক জায়গাতেই নিরাপদ নয়। সে ধর্ষণের শিকার হচ্ছে নিজের ও প্রতিবেশীর বাড়ি, স্কুল যাওয়ার পথে এমনকি প্রতিবন্ধী শিশুরাও ধর্ষণ ও যৌন হয়রানির শিকার হচ্ছে।চলতি বছরের জানুয়ারি থেকে ২৫ মে পর্যন্ত সারাদেশে ২৩৩ শিশু ধর্ষণের শিকার হয়েছে উল্লেখ করে তারা বলেন, এসব অপরাধীদের গ্রেফতার ও বিচার সম্পন্ন করতে হবে। ধর্ষণ ও সহিংসতা বন্ধে প্রণীত আইনসমূহ বাস্তবায়নে বাস্তবসম্মত উদ্যোগ গ্রহণ, বিভিন্ন পর্ন সাইট ও বিদেশি চ্যানেল যেখানে সহিংসতা দেখায় তা বন্ধ এবং তথ্য মন্ত্রণালয়ের বিভিন্ন সচেতনমূলক ডকুমেন্টারি গ্রাম পর্যায়ে প্রদর্শনের ব্যবস্থা করতে হবে।সংবাদ সম্মেলনে উপস্থিত ছিলেন আইন ও সালিশ কেন্দ্রের নির্বাহী পরিচালক শিফা হাফিজ, এসিড সারভাইভারস ফাউন্ডেশনের নির্বাহী পরিচালক সেলিনা হোসেন, মানুষের জন্য ফাউন্ডেশনের নির্বাহী পরিচালক শাহীন আনাম প্রমুখ।এএস/এএইচ/জেআইএম</body>
</article>
