<article>
  <headline>
রাম রহিমের জিনিসপত্র চুরি
</headline>
  <url>https://www.jagonews24.com/international/news/349438</url>
  <published_at>
</published_at>
  <category>ধর্ষণ</category>
  <body>ভারতে ধর্ষণের দায়ে অভিযুক্ত ধর্মগুরু রাম রহিমের জামা-কাপড় এবং মূল্যবান জিনিসপত্র চুরি হয়েছে। এ বিষয়ে তদন্ত করছে পুলিশ। শনিবার মধ্যরাতে ডেরা সাচ্চা সওদা থেকে রাম রহিমের জিনিসপত্র চুরি হয়েছে। বৈদ্যুতিক সামগ্রীও খুলে নিয়ে গিয়েছে চোর।রাম রহিম জেলে যাওয়ার পর থেকে তার আশ্রমটি খালি পড়েছিল। বেতন না পেয়ে আশ্রম ছেড়ে চলে গিয়েছিল পাহারাদারও। প্রতিদিন সকাল ও বিকালে একবার করে আশ্রম ঘুরে দেখত সে। রোববার সকালেও আশ্রম চত্বরে হাজির হয় সে। তখনই নামচর্চার ঘরের ভাঙা জানালা নজরে পড়ে তার। ভেতরে ঢুকে দেখে সবকিছু গায়েব।তখনই সে পুলিশে খবর দেয়। পুলিশ সূত্র জানিয়েছে, ১টি ইনভার্টার, ২টি ব্যাটারি, ১টি কম্পিউটার মনিটর, ৪টি সিসিটিভি ক্যামেরা, ১টি অ্যাম্পলিফায়ার, বিছানার গদিসহ রাম রহিমের জামা কাপড় এবং অন্যান্য জিনিসপত্র চুরি হয়েছে। ভক্তদের জন্য রাখা তার জামাকাপড় এবং কয়েক জোড়া জুতো নিয়ে গিয়েছে চোরের দল।অজ্ঞাত পরিচয় ওই চোরদের বিরুদ্ধে মামলা দায়ের করা হয়েছে। এই ঘটনায় স্থানীয় প্রশাসনের বিরুদ্ধে গাফিলতির অভিযোগ উঠছে। রামরহিম গ্রেপ্তার হওয়ার পর ওই আশ্রমের নামচর্চার ঘরটি তালাবন্ধ করে দেওয়া হয়েছে বলে জানানো হয়। ডেরা ভক্তদের আশ্রম চত্বর থেকে দূরে থাকতে নির্দেশ দিয়েছিল স্থানীয় পুলিশ। যাবতীয় অনুষ্ঠান ও সমাবেশ বন্ধ রাখারও নির্দেশ দেওয়া হয়।টিটিএন/এমএস</body>
</article>
