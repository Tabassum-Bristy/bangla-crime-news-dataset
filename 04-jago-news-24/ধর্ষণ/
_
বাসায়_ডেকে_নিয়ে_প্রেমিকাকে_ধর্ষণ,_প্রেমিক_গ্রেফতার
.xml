<article>
  <headline>
বাসায় ডেকে নিয়ে প্রেমিকাকে ধর্ষণ, প্রেমিক গ্রেফতার
</headline>
  <url>https://www.jagonews24.com/country/news/366637</url>
  <published_at>
</published_at>
  <category>ধর্ষণ</category>
  <body>রাজশাহী নগরীতে কলেজছাত্রীকে ধর্ষণের অভিযোগে শাওন হোসেন (২৫) নামের এক প্রেমিককে গ্রেফতার করেছে পুলিশ।সোমবার রাত দেড়টার দিকে রাজশাহী মেডিকেল কলেজ (রামেক) হাসপাতাল থেকে তাকে গ্রেফতার করা হয়। নির্যাতনের শিকার প্রেমিকাকে (২০) অচেতন অবস্থায় রাতে হাসপাতালে নিয়ে যান শাওন। এ সময় তার সঙ্গে দুই বন্ধু ছিলেন। তবে এ ঘটনায় সম্পৃক্ততা না পেয়ে মঙ্গলবার সকালে তাদের ছেড়ে দেয় পুলিশ।অভিযুক্ত শাওন হোসেন জেলার তানোর উপজেলার কৃষ্ণপুরের মজিবর রহমানের ছেলে। রাজশাহী কলেজ থেকে মাস্টার্স শেষ করেন তিনি। তার প্রেমিকা একই এলাকার বাসিন্দা। তিনিও রাজশাহী কলেজের স্নাতক প্রথম বর্ষের শিক্ষার্থী।তারা দুজনই রাজশাহীতে শহরে থেকে পড়াশোনা করেন। এ নিয়ে মঙ্গলবার সকালে নগরীর বোয়ালিয়া মডেল থানায় মামলা করেছেন ওই ছাত্রীর পরিবার।বোয়ালিয়া মডেল থানা পুলিশের ভারপ্রাপ্ত কর্মকর্তা (ওসি) আমান উল্লাহ বিষয়টি নিশ্চিত করে বলেন, একই এলাকার বাসিন্দা ওই ছাত্রীর সঙ্গে অভিযুক্ত ওই যুবকের প্রেমের সম্পর্ক রয়েছে। সোমবার রাতে শাওন প্রেমিকাকে নগরীর সাগরপাড়া এলাকার ভাড়া বাসায় নিয়ে যান।সেখানে ওই ছাত্রীর ওপর চলে পাশবিকতা। অচেতন অবস্থায় রাত দেড়টার দিকে প্রেমিকাকে হাসপাতালে নেন শাওন। এ সময় সঙ্গে নেন পাশের ছাত্রাবাসের দুই কলেজছাত্রকে। অসংলগ্ন কথাবার্তায় হাসপাতাল পুলিশ বক্স সদস্যরা তখন তাদের গ্রেফতার করে।হাসপাতালের ওসিসিতে চিকিৎসাধীন ওই ছাত্রীর জ্ঞান ফিরলে পুলিশকে ধর্ষণের কথা জানান। বিষয়টিও নিশ্চিত করেন হাসপাতালের চিকিৎসক।ওসি আরও বলেন, জিজ্ঞাসাবাদে প্রেমিকাকে ধর্ষণের কথা স্বীকার করেছেন শাওন। তবে এ ঘটনায় আটক অপর দুই ছাত্রের সম্পৃক্ততা মেলেনি। সকালে তাদের ছেড়ে দেয়া হয়। দুপুরের পর অভিযুক্ত শাওনকে আদালতের মাধ্যমে জেলহাজতে পাঠানো হয়।ফেরদৌস সিদ্দিকী/এএম/আইআই</body>
</article>
