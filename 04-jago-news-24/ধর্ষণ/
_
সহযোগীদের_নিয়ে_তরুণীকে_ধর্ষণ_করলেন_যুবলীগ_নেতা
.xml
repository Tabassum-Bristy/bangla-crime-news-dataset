<article>
  <headline>
সহযোগীদের নিয়ে তরুণীকে ধর্ষণ করলেন যুবলীগ নেতা
</headline>
  <url>https://www.jagonews24.com/country/news/334369</url>
  <published_at>
</published_at>
  <category>ধর্ষণ</category>
  <body>সাভারের বিরুলিয়া ইউনিয়নের বাগ্নিবাড়ি এলাকায় যুবলীগ নেতাসহ পাঁচজনের বিরুদ্ধে এক তরুণীকে গণধর্ষণের অভিযোগ উঠেছে। এ ঘটনায় ভুক্তভোগী ওই তরুণীর পরিবার বৃহস্পতিবার রাতে সাভার মডেল থানায় লিখিত অভিযোগ করেছে।এ ঘটনায় পুলিশ রাতেই বিরুলিয়া এলাকায় অভিযান চালিয়ে তানভীর মন্ডল (৩০) একজনকে আটক করেছে। বৃহস্পতিবার বিকেলে বিরুলিয়া ইউনিয়নের সেনা বাহিনীর প্রশিক্ষণ কেন্দ্র এলাকায় (বোমকা) এ গণধর্ষণের ঘটনা ঘটেছে।অভিযুক্তরা হলেন- বিরুলিয়া ইউনিয়ন যুবলীগের সভাপতি হামিদ মন্ডল, উপজেলা যুবলীগের সভাপতি সেলিম মন্ডলের ভাই মোহসীন মন্ডল, জুয়েল মন্ডল, তাদের মামাতো ভাই তানভীর মন্ডল ও পারভেজ।ভুক্তভোগী ওই তরুণী জানান, বৃহস্পতিবার বিকেলে শরীফ নামে এক বন্ধুর সঙ্গে বিরুলিয়া ইউনিয়নের বোমকা এলাকায় ঘুরতে যান। এ সময় তানভীর ও পারভেজ তাদের গতিরোধ করে শরীফকে মারধর করে এবং তাকে চোখ বেঁধে পার্শ্ববর্তী একটি জঙ্গলে নিয়ে কয়েকজন মিলে ধর্ষণ করে। এ সময় তার চোখ বাঁধা থাকলেও তিনি হামিদ মন্ডল, মোহসীন মন্ডল ও জুয়েল মন্ডলের নাম শুনতে পান এবং ঘটনাস্থলে তাদের উপস্থিতিও বুঝতে পারেন।তরুণীর মামাতো ভাই ফরিদ শিকদার জানান, তার বোন বন্ধু শরীফকে নিয়ে বাগ্নিবাড়ি বোমকা এলাকায় বেড়াতে যায়। যুবলীগ নেতা হামিদ মন্ডলসহ অভিযুক্তরা শরীফকে বেধরক পিটিয়ে আহত করে এবং তাকে পাশের একটি জঙ্গলে নিয়ে গণধর্ষণ করে পালিয়ে যায়।ওই তরুণীর বাবা অটোরিকশাচালক দ্বীন ইসলাম বলেন, আমার মেয়ের সঙ্গে যে ঘটনাটি ঘটেছে তা যেন অন্য কোনো মেয়ের সঙ্গে আর না ঘটে। আমি ধর্ষণকারীদের কঠোর শাস্তি দাবি করছি।এদিকে যুবলীগ নেতার হাতে তরুণী ধর্ষণের ঘটনায় বিরুলিয়া এলাকার স্থানীয়দের মাঝে চরম উত্তেজনা বিরাজ করছে। এছাড়া যুবলীগ নেতার ভাইয়েরা গণধর্ষণের সঙ্গে জড়িত থাকায় বিরুলিয়া ইউনিয়ন পরিষদের চেয়ারম্যান সাইদুর রহমান সুজন এ ঘটনার সুষ্ঠু বিচার দাবি করেছেন।সাভার উপজেলা স্বাস্থ্য কমপ্লেক্সের কর্তব্যরত চিকিৎসক ডা. (ইএমও) সামছুন নাহার বলেন, ধর্ষণের শিকার ওই তরুণীকে স্বাস্থ্য পরীক্ষার জন্য ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে পাঠানো হয়েছে। তবে মেয়েটির আগে বিয়ে হয়েছিল। কিছুদিন আগে ডিভোর্স হয়েছে। সে গণধর্ষণের শিকার কিনা তা পরীক্ষা নিরীক্ষার পরই জানা যাবে।অভিযোগের বিষয়ে জানতে চাইলে যুবলীগ নেতা হামিদ মন্ডল বলেন, আমি এ রকম কোনো মেয়েকে চিনি না। আমাকে রাজনৈতিকভাবে হেয় করার জন্য একটি মহল ষড়যন্ত্র করে এসব অপপ্রচার চালাচ্ছে।সাভার মডেল থানা পুলিশের ভারপ্রাপ্ত কর্মকর্তা (ওসি) মোহসীনুল কাদির বলেন, এ ঘটনায় থানায় মামলার প্রস্তুতি চলছে। ইতিমধ্যে লিখিত অভিযোগের প্রেক্ষিতে অভিযান পরিচালনাসহ একজনকে আটক করে জিজ্ঞাসাবাদ করা হচ্ছে।আল-মামুন/আরএআর/এমএস</body>
</article>
