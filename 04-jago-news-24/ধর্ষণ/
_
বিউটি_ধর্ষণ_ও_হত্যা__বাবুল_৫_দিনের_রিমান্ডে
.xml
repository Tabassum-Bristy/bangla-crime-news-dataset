<article>
  <headline>
বিউটি ধর্ষণ ও হত্যা : বাবুল ৫ দিনের রিমান্ডে
</headline>
  <url>https://www.jagonews24.com/country/news/418757</url>
  <published_at>
</published_at>
  <category>ধর্ষণ</category>
  <body>হবিগঞ্জের শায়েস্তাগঞ্জে আলোচিত কিশোরী বিউটিকে ধর্ষণ ও হত্যার ঘটনায় গ্রেফতার প্রধান আসামি বাবুল মিয়াকে ৫ দিনের রিমান্ডে নেয়া হয়েছে। রোববার বিকেলে হবিগঞ্জের জুডিশিয়াল ম্যাজিস্ট্রেট আছমা বেগমের আদালত এ রিমান্ড মঞ্জুর করেন।আদালত সূত্রে জানা গেছে, রোববার বিকেলে শায়েস্তাগঞ্জ থানার ওসি (তদন্ত) ও মামলার তদন্তকারী কর্মকর্তা মানিকুল ইসলাম আসামি বাবুলকে আদালতে হাজির করে তার ১০ দিনের রিমান্ড চেয়ে আবেদন করেন। শুনানি শেষে বিচারক ৫ দিনের রিমান্ড মঞ্জুর করেন।এর আগে দুপুরে পুলিশ সুপার বিধান ত্রিপুরা নিজ কার্যালয়ের সংবাদ সম্মেলনে জানান, শনিবার র‌্যাব তাকে পুলিশের কাছে হস্তান্তর করেছে। যেহেতু আসামি ধরা পড়েছে তাকে রিমান্ডে এনে জিজ্ঞাসাবাদ করা হবে। তথ্য প্রমাণাদি উদ্ধারের চেষ্টা করা হবে।শুক্রবার দিবাগত রাতে সিলেটের বিয়ানিবাজার এলাকার রামদা গ্রামে ফুফুর বাড়ি থেকে বাবুলকে গ্রেফতার করে র‌্যাব-৯। শনিবার তাকে শায়েস্তাগঞ্জ থানায় হস্তান্তর করা হয়।উল্লেখ্য, ১৬ মার্চ রাতে নানার বাড়ি লাখাই উপজেলার গুণিপুর গ্রাম থেকে নিখোঁজ হয় শায়েস্তাগঞ্জ উপজেলার ব্রাহ্মণডোরা গ্রামের ছায়েদ আলীর মেয়ে বিউটি আক্তার।পরদিন নানার বাড়ি থেকে প্রায় ৪ কিলোমিটার দূরে হাওরে তার মরদেহ পাওয়া যায়। তার শরীরে অসংখ্য আঘাতের চিহ্ন ছিল। এ ঘটনায় নিহত কিশোরী বিউটি আক্তারের বাবা ছায়েদ আলী বাদী হয়ে একই গ্রামের বাবুল মিয়া ও তার মা ইউপি সদস্য কলম চান বিবিকে আসামি করে শায়েস্তাগঞ্জ থানায় হত্যা মামলা করেন। শুরুতেই গ্রেফতার হন বাবুলের মা ইউপি সদস্য কলম চান বিবি ও বন্ধু ইসমাইল মিয়া। পরে অভিযান চালিয়ে বাবুলকে গ্রেফতার করা হয়।সৈয়দ এখলাছুর রহমান খোকন/এএম/জেআইএম</body>
</article>
