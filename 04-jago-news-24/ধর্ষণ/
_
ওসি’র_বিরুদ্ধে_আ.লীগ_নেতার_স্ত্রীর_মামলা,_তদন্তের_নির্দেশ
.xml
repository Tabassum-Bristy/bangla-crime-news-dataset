<article>
  <headline>
ওসি’র বিরুদ্ধে আ.লীগ নেতার স্ত্রীর মামলা, তদন্তের নির্দেশ
</headline>
  <url>https://www.jagonews24.com/country/news/413610</url>
  <published_at>
</published_at>
  <category>ধর্ষণ</category>
  <body>জয়পুরহাটের আক্কেলপুর থানা পুলিশের অফিসার ইনচার্জ (ওসি) সিরাজুল ইসলামের বিরুদ্ধে আওয়ামী লীগ নেতার স্ত্রীর দায়ের করা ধর্ষণ চেষ্টা মামলায় বিচার বিভাগীয় তদন্তের নির্দেশ দিয়েছেন আদালত।মঙ্গলবার দুপুরে জেলা শিশু ও নারী নির্যাতন দমন আদালতের বিচারক বেগম মমতাজ পারভীন এ আদেশ দেন।মামলার বিবরণে জানা যায়, গত ৫ মার্চ সকাল সাড়ে ১০টার দিকে দাম্পত্য ও পারিবারিক বিরোধ নিষ্পত্তির জন্য আক্কেলপুর পৌর শহরের কলেজপাড়া এলাকার বাসিন্দা ও আক্কেলপুর উপজেলা আওয়ামী লীগের যুগ্ম সাধারণ সম্পাদক আতিকুর রহমান মিঠুর স্ত্রী শিউলী বেগম আক্কেলপুর থানায় আসেন।এসময় ওই মামলায় সুবিধা দেয়ার কথা বলে ওসি সিরাজুল ইসলাম তাকে কু-প্রস্তাব দিয়ে তার হাত ধরে টানাটানি করতে থাকেন। এ অবস্থায় শিউলী থানা চত্ত্বর ত্যাগ করার পর মঙ্গলবার দুপুরে জয়পুরহাট নারী ও শিশু নির্যাতন দমন আদালতে মামলা দায়ের করেন। শিউলী অভিযোগে জানান, ওসি সিরাজুল তাকেসহ বিভিন্ন নারীদের এ ধরনের যৌন হয়রানি করে আসছেন। তিনি ওসি সিরাজুল ইসলামের শাস্তি দাবি করেন।মামলাটি আমলে নিয়ে বিচার বিভাগীয় তদন্তের নির্দেশ দেন আদালতটির বিচারক বেগম মমতাজ পারভীন।জয়পুরহাট জেলা ও দায়রা জজ আদালতের সরকারি অইনজীবী (পিপি) অ্যাডভোকেট নৃপেন্দ্রনাথ মন্ডল মামলার বিষয়টি নিশ্চিত করে তিনি জানান, এ ঘটনা যেই ঘটাক না কেন প্রমাণ সাপেক্ষে তার দৃষ্টান্তমূলক শাস্তি কাম্য।আক্কেলপুর থানা পুলিশের অফিসার ইনচার্জ (ওসি) সিরাজুল ইসলাম এ ঘটনা অস্বীকার করে এ ব্যাপারে তেমন কিছু জানা নাই বলে তিনি জানান।রাশেদুজ্জামান/এমএএস/এমএস</body>
</article>
