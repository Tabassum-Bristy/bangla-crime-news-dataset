<article>
  <headline>
এলাকা ছাড়লেও ৩ বন্ধুকে ছাড়েনি পুলিশ
</headline>
  <url>https://www.jagonews24.com/country/news/478524</url>
  <published_at>
</published_at>
  <category>ধর্ষণ</category>
  <body>এসএসসি পরীক্ষার্থী (১৬) বান্ধবীকে জিনিসপত্র কিনে দেয়ার কথা বলে সারাদিন মোটরসাইকেলে ঘুরিয়ে রাতে ধর্ষণ করা তিন বন্ধুকে গ্রেফতার করেছে পুলিশ।বৃহস্পতিবার ভোরে রাজধানীর কুড়িল বিশ্বরোড এলাকায় অভিযান চালিয়ে তাদের গ্রেফতার করে খানজাহান আলী থানা পুলিশ। খুলনা মহানগরীর খানজাহান আলী থানাধীন আলিম সিটি গেটস্থ আটরা রেললাইন কলাবাগান এলাকার পরিত্যক্ত ভবনের ছাদে নিয়ে ওই এসএসসি পরীক্ষার্থীকে গণধর্ষণ করে তারা।গ্রেফতারকৃতরা হলো- খানজাহান আলী থানার আটরা এলাকার মৃত আমজাদ শিকদারের ছেলে মো. সাগর আলী (২৬), মসিয়ালী এলাকার মৃত রেনু মিয়ার ছেলে মো. বিল্লাল (৩০) ও মসিয়ালী ১নং ওয়ার্ড এলাকার মৃত টোকন আলীর ছেলে মো. শফিক (২৬)।খানজাহান আলী থানা পুলিশের ওসি (তদন্ত) মো. কবির হোসেন বলেন, সিনিয়র সহকারী পুলিশ কমিশনার (দৌলতপুর জোন) শেখ ইমরানের নেতৃত্বে খানজাহান আলী থানা পুলিশের ওসি শফিকুল ইসলামসহ পুলিশের একটি টিম সোর্স এবং তথ্যপ্রযুক্তি ব্যবহার করে বিভিন্ন স্থানে অভিযান চালায়। বৃহস্পতিবার ভোররাতে রাজধানীর কুড়িল বিশ্বরোডের পোস্ট অফিস গলি এলাকা থেকে তিন ধর্ষককে গ্রেফতার করা হয়। প্রাথমিক জিজ্ঞাসাবাদে ধর্ষণের কথা স্বীকার করেছে তারা। শুক্রবার তাদেরকে আদালতে পাঠিয়ে ১৬৪ ধারায় জবানবন্দি রেকর্ড করা হবে বলেও জানান ওসি (তদন্ত) মো. কবির হোসেন।২৮ জানুয়ারি গ্রেফতারকৃত তিন বন্ধু ওই এসএসসি পরীক্ষার্থীকে কৌশলে মোটরসাইকেলে তুলে নিয়ে ফুলতলা উপজেলার দামোদরে ভাবির বাড়িতে নিয়ে যায়।সেখানে দুপুরের খাবারের পর বিভিন্ন জায়গায় ঘুরিয়ে সন্ধ্যায় আলিম সিটিগেট রেললাইনের পরিত্যক্ত ভবনের ছাদে নিয়ে ছাত্রীকে গণধর্ষণ করা হয়। পরে আশঙ্কাজনক অবস্থায় ছাত্রীকে খুলনা মেডিকেল কলেজ হাসপাতালের ওয়ান স্টপ ক্রাইসিস সেন্টারে ভর্তি করা হয়।এ ঘটনায় ওই ছাত্রীর বাবা বাদী হয়ে ২৮ জানুয়ারি খানজাহান আলী থানায় মামলা করেন। মামলায় গ্রেফতারকৃত তিনজনকে আসামি করা হয়।আলমগীর হান্নান/এএম/এমকেএইচ</body>
</article>
