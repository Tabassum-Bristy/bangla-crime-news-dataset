<article>
  <headline>
২০ ছাত্রীকে ধর্ষণকারী ‘সেই শিক্ষক’ ৬ দিনের রিমান্ডে
</headline>
  <url>https://www.jagonews24.com/country/news/510095</url>
  <published_at>
</published_at>
  <category>ধর্ষণ</category>
  <body>সিদ্ধিরগঞ্জের মিজমিজি কান্দাপাড়া এলাকার অক্সফোর্ড হাই স্কুলের ২০ জনেরও বেশি ছাত্রীকে ধর্ষণের অভিযোগে গ্রেফতার শিক্ষক আশরাফুল আরিফকে দুই মামলায় তিনদিন করে মোট ৬ দিনের রিমান্ড মঞ্জুর করেছেন আদালত।সেই সঙ্গে আশরাফুল আরিফকে মদদ দেয়ার অভিযোগ গ্রেফতার একই স্কুলের প্রধান শিক্ষক রফিকুল ইসলাম জুলফিকরের একদিনের রিমান্ড মঞ্জুর করেন আদালত।শনিবার দুপুরে নারায়ণঞ্জের সিনিয়র জুডিশিয়াল ম্যাজিস্ট্রেট আহমেদ হুমায়ুন কবীরের আদালতে তাদের হাজির করে রিমান্ডের আবেদন জানায় পুলিশ। এ বিষয়ে শুনানি শেষে আদালত তাদের বিরুদ্ধে ওই রিমান্ড মঞ্জুর করেন। বিষয়টি নিশ্চিত করেছেন নারায়ণগঞ্জ কোর্ট পুলিশের পরিদর্শক হাবিবুর রহমান। এর আগে শনিবার দুপুরে ১০ দিনের রিমান্ড চেয়ে তাদের আদালতে প্রেরণ করে সিদ্ধিরগঞ্জ থানা পুলিশ।সিদ্ধিরগঞ্জ থানার পরিদর্শক (তদন্ত) মো. সেলিম মিয়া জানান, অক্সফোর্ড হাই স্কুলের ২০ জনেরও বেশি ছাত্রীকে ধর্ষণের অভিযোগে গ্রেফতারকৃত শিক্ষক আশরাফুল আরিফ ও মদদদাতা প্রধান শিক্ষক রফিকুল ইসলাম জুলফিকারের ১০ দিনের রিমান্ড চেয়ে শনিবার দুপুরে নারায়ণগঞ্জ আদালতে পাঠানো হয়। শুক্রবার বিকেলে সহকারী শিক্ষক আশরাফুল আরিফ ও মদদদাতা প্রধান শিক্ষক রফিকুল ইসলাম জুলফিকারের বিরুদ্ধে সিদ্ধিরগঞ্জ থানায় পৃথক দুটি মামলা করা হয়।তিনি জানান, অভিযুক্ত শিক্ষক আশরাফুল আরিফের বিরুদ্ধে নারী ও শিশু নির্যাতন দমন আইনে মামলার করেছেন এক নির্যাতিত ছাত্রীর বাবা এবং ডিজিটাল নিরাপত্তা আইনে অপর একটি মামলা করেছেন র‌্যাব-১১ এর ডিএডি আব্দুল আজিজ।উল্লেখ্য, অক্সফোর্ড হাই স্কুলের সহকারী শিক্ষক আশরাফুল আরিফ নিজ প্রতিষ্ঠানের ২০ জনের বেশি ছাত্রীর আপত্তিকর ছবি তুলে তাদের ব্ল্যাকমেইল করে পালাক্রমে ধর্ষণ করত। তাকে এ কাজে সহায়তা করত একই স্কুলের প্রধান শিক্ষক রফিকুল ইসলাম জুলফিকার।এমন অভিযোগে এলাকাবাসী ও অভিভাকরা ২৭ জুন ওই সহকারী শিক্ষক আশরাফুল আরিফ ও প্রধান শিক্ষক রফিকুল ইসলামকে আটক করে গণধোলাই দিয়েছেন। পরে খবর পেয়ে র‌্যাব ও পুলিশ ঘটনাস্থলে গিয়ে তাদের গ্রেফতার করে।হোসেন চিশতী সিপলু/এমএমজেড/এমকেএইচ</body>
</article>
