<article>
  <headline>
বাড়িতে মাদক সেবনে বাধা দেয়ায় গণধর্ষণ
</headline>
  <url>https://www.jagonews24.com/country/news/424582</url>
  <published_at>
</published_at>
  <category>ধর্ষণ</category>
  <body>মানিকগঞ্জে বাড়িতে মাদক সেবনে বাধা দেয়ায় গণধর্ষণের শিকার হয়েছেন এক নির্মাণ শ্রমিক (৪০)। এ ঘটনায় ৪ জনকে আসামি করে থানায় মামলা করেছেন ওই নারী। পুলিশ মো. জুয়েল (৩০) ও সাদ্দাম (২৫) নামে দুই আসামিকে গ্রেফতার করেছে।সদর উপজেলার জয়রা এলাকায় শুক্রবার রাতে এ ঘটনা ঘটে। আসামিরা এলাকার চিহ্নিত মাদকসেবী হওয়ায় ভয়ে তাদের বিরুদ্ধে কেউ মুখ খুলতে সাহস পান না।নির্যাতিত ওই নারী জানান, রাজমিস্ত্রির সহযোগী হিসেবে দিনমজুরির কাজ করেন তিনি। জয়রা এলাকায় একটি টিনসেড বাড়িতে ভাড়া থাকেন। তালাকপ্রাপ্ত ওই নারীর দুই মেয়ে তার সঙ্গে থাকলেও ঘটনার দিন তারা নানাবাড়িতে ছিলেন।তিনি জানান, শুক্রবার দুপুরে এলাকার চিহ্নিত মাদকসেবী জুয়েল (৩০), ওয়াসিম (৩০), রিফাত (২৯) ও সাদ্দাম (২৫) তার বাড়িতে এসে মাদকসেবন করতে চায়। এ সময় তিনি বাধা দিলে তাকে দেখে নেবেন বলে হুমকি দিয়ে যায়। রাত ১১টার দিকে ওই যুবকরা দরজা ভেঙে তার ঘরের প্রবেশ করে তাকে মারধরসহ পালাক্রমে ধর্ষণ করে। এসময় পাশের রুমের ভাড়াটিয়ারা বিষয়টি বুঝতে পারলেও ভয়ে রুম থেকে বের হননি।শনিবার সকালে ওই নারী ভাড়াটিয়াদের পুরো ঘটনাটি জানায়। পরে শনিবার রাতে ৪ জনের নামে মানিকগঞ্জ সদর থানায় মামলা করেন। স্থানীয়দের সহযোগিতায় দুই ধর্ষককে গ্রেফতার করে পুলিশ। তবে এখনও পলাতক রয়েছে রিফাত ও ওয়াসিম।মানিকগঞ্জ সদর থানার ভারপ্রাপ্ত কর্মকর্তা মো. রকিবুজ্জামান জানান, সদর হাসপাতালে নির্যাতিতার ডাক্তারি পরীক্ষা সম্পন্ন হয়েছে। গ্রেফতার দুই আসামিকে রোববার আদালতে পাঠানো হলে তাদের জেলহাজতে পাঠিয়েছেন বিচারক। পলাতক দুই আসামিকেও গ্রেফতারের চেষ্টা চলছে।বি.এম খোরশেদ/এফএ/জেআইএম</body>
</article>
