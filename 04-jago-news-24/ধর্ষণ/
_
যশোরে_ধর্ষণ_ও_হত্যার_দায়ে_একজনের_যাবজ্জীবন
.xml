<article>
  <headline>
যশোরে ধর্ষণ ও হত্যার দায়ে একজনের যাবজ্জীবন
</headline>
  <url>https://www.jagonews24.com/country/news/485636</url>
  <published_at>
</published_at>
  <category>ধর্ষণ</category>
  <body>যশোরে দিনমজুর নারীকে ধর্ষণ ও হত্যার দায়ে একজনের যাবজ্জীবন কারাদণ্ড দিয়েছেন আদালত। এছাড়াও তাকে পাঁচ হাজার টাকা জরিমানা অনাদায়ে দুই মাসের বিনাশ্রম কারাদণ্ড দেয়া হয়েছে। বুধবার যশোর নারী ও শিশু নির্যাতন দমন ট্রাইব্যুনাল-১ এর বিচারক টিএম মুসা এ রায় দেন।দণ্ডপ্রাপ্ত জাকির হোসেন মল্লিক অভয়নগর উপজেলার ভূগিলহাট গ্রামের মৃত দেলোয়ার হোসেন মল্লিকের ছেলে।আদালতের পাবলিক প্রসিকিউটর (পিপি) অ্যাডভোকেট এম. ইদ্রিস আলী জানান, ২০১৮ সালের ১০ ফেব্রুয়ারি অভয়নগর উপজেলার ভূগিলহাট বিলের একটি সরিষাক্ষেত থেকে ডলি খাতুন (৪০) নামে এক নারীর মরদেহ উদ্ধার করা হয়। নিহত ডলির মুখ টেপ দিয়ে বন্ধ ও গলায় ওড়না পেঁচানো ছিল। দিনমজুর এই নারী চারদিন আগে ৬ ফেব্রুয়ারি বাড়ি থেকে বের হয়ে নিখোঁজ হয়েছিলেন। এ ঘটনায় তার মা আবেদা বেগম অভয়নগর থানায় একটি মামলা করেন। ঘটনায় জড়িত সন্দেহে পুলিশ ছয়জনকে আটক করে।আটকরা হলেন- সাজাপ্রাপ্ত জাকিরসহ উপজেলার মরীচা গ্রামের রবিউল শেখের ছেলে রাজু শেখ, পোতপাড়া গ্রামের আইয়ুব আলী মোল্লার ছেলে জিয়া মোল্লা, মোকবুল হোসেনের ছেলে হাদীউজ্জামান, ভুগিলহাটের আব্দুল হাকিমের ছেলে মনিরুল ইসলাম ও নাজমুল ফকির।তিনি আরও জানান, একপর্যায়ে গোয়েন্দা পুলিশ (ডিবি) এ মামলার তদন্ত ভার পায়। ডিবি পুলিশের পরিদর্শক জিয়াউর রহমান আটক নাজমুল ফকির ছাড়া বাকি পাঁচজনকে অভিযুক্ত করে আদালতে চার্জশিট দেন।মিলন রহমান/আরএআর/পিআর</body>
</article>
