<article>
  <headline>
ধর্ষণ মামলা তুলে নিতে সেই ছাত্রলীগ নেতার হুমকি
</headline>
  <url>https://www.jagonews24.com/country/news/419492</url>
  <published_at>
</published_at>
  <category>ধর্ষণ</category>
  <body>ভোলার মনপুরায় শ্রেণিকক্ষে শিক্ষিকাকে ধর্ষণ চেষ্টায় অভিযুক্ত উপজেলা ছাত্রলীগের সহ-সভাপতি এনাম হাওলাদারের বিরুদ্ধে গত রোববার ওই শিক্ষিকা ধর্ষণ চেষ্টার মামলা করেন। কিন্তু মামলা তুলে নিতে শিক্ষিকা ও তার স্বামীকে মুঠোফোনে অশ্লীল ভাষায় সেই ছাত্রলীগ নেতা বারবার হুমকি দিচ্ছেন বলে জানান শিক্ষিকার স্বামী। ছাত্রলীগ নেতার হুমকির ভয়ে ওই শিক্ষিকা মোবাইল বন্ধ করে রেখেছেন। পুরো পরিবারে আতঙ্ক বিরাজ করছে।এদিকে এই ঘটনার ৫ দিন অতিবাহিত হলেও এখন পর্যন্ত অভিযুক্ত ছাত্রলীগ নেতাকে পুলিশ গ্রেফতার করতে না পারায় ক্ষোভে ফেটে পড়েছেন শিক্ষক নেতারা। তারা যেকোনো সময় আন্দোলনে যাবেন বলে জানান।অপরদিকে অভিযুক্ত ছাত্রলীগ নেতা এনাম হাওলাদারকে উপজেলা ছাত্রলীগের সিনিয়র সহ-সভাপতি থেকে বহিষ্কার করা হয়েছে বলে নিশ্চিত করেছেন উপজেলা ছাত্রলীগের সভাপতি শামসুদ্দিন সাগর ও সম্পাদক সুমন ফরাজী। তারা জানান, ছাত্রলীগে কোনো অপরাধীর স্থান নেই। অপরাধ করে কেউ পার পাবে না।ওই শিক্ষিকার স্বামী জানান, গত দুই দিন ধরে মোবাইলে অশ্লীল কথা বলে ৭ দিনের মধ্যে মামলা তুলে নিতে হুমকি দিচ্ছে। মামলা না ওঠালে এবার ধর্ষণ করবে বলে হুমকি দিচ্ছেন। প্রভাবশালী সেই নেতার ভয়ে তার স্ত্রী (শিক্ষিকা) মোবাইল বন্ধ করে রেখেছেন। এমনকি নিজ কর্মস্থল হারিচ রোকেয়া বিদ্যালয়ে ঘটনার পর থেকে ভয়ে এখন পর্যন্ত যাননি। তবে শিক্ষা অফিস তাকে উপজেলা পর্যায়ে ৬ দিনের ট্রেনিংয়ে রেখেছেন। তিনি ভয়ে ট্রেনিংয়েও যেতে চাননি। ট্রেনিংয়ে সঙ্গে থাকার কথা বললে তিনি ট্রেনিং করতে রাজি হয়েছেন। এছাড়াও তিনি অভিযোগ করেন, এখন পর্যন্ত পুলিশ অভিযুক্ত ছাত্রলীগ নেতাকে আটক করতে না পারায় ভয়ে আছেন।হারিচ রোকেয়া সরকারি প্রাথমিক বিদ্যালয়ের প্রধান শিক্ষক মো. শফিউল্লা জানান, ওই ছাত্রলীগ নেতা জোরপূর্বক স্কুলের চিলেকোঠায় থাকতো। তার ভয়ে কথা বলা যেত না। প্রশাসনের সহায়তায় দখলকৃত চিলেকোঠা উদ্ধার করা হয়েছে।উপজেলা শিক্ষা অফিসার মিজানুর রহমান জানান, ওই ছাত্রলীগ নেতা মামলা ওঠানোর জন্য মোবাইলে হুমকি দিচ্ছে বলে তার স্বামী জানিয়েছেন। শিক্ষিকাকে ডেপুটেশেনে অন্যত্র পাঠানো হবে। ছাত্রলীগ নেতার দখলকৃত চিলেকোঠাও উদ্ধার করা হয়েছে।মনপুরা সরকারি প্রাথমিক শিক্ষক সমিতির সভাপতি মনোয়ারা বেগম জানান, অভিযুক্ত ওই ছাত্রলীগ নেতা এখন পর্যন্ত গ্রেফতার না হওয়ায় পুরো শিক্ষক সমাজ মর্মাহত। অভিযুক্ত ছাত্রলীগ নেতাকে দ্রুত পুলিশ গ্রেফতার না করলে আন্দোলনে করবেন বলে জানান তিনি।মনপুরা থানার ওসি জানান, অভিযুক্ত ছাত্রলীগ নেতার বিরুদ্ধে মামলা রুজু করা হয়েছে। এছাড়াও তাকে গ্রেফতার করতে পুুলিশের একটি টিম কাজ করছে। দ্রুত গ্রেফতার করে আইনের আওতায় আনা হবে।উল্লেখ্য, গত শনিবার সকাল সাড়ে ৯টায় হারিচ রোকেয়া সরকারি প্রাথমিক বিদ্যালয়ের লাইব্রেরি রুমে শিক্ষার্থীদের বরাদ্দকৃত বিস্কিট নিতে এসে ওই শিক্ষিকাকে একা পেয়ে ধর্ষণের চেষ্টা করে উপজেলা ছাত্রলীগের সহ-সভাপতি এনাম হাওলাদার।আদিল হোসেন তপু/এফএ/আরআইপি</body>
</article>
