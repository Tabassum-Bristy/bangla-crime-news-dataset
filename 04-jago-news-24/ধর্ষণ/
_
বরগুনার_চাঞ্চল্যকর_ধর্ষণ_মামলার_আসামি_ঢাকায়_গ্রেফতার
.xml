<article>
  <headline>
বরগুনার চাঞ্চল্যকর ধর্ষণ মামলার আসামি ঢাকায় গ্রেফতার
</headline>
  <url>https://www.jagonews24.com/national/news/499222</url>
  <published_at>
</published_at>
  <category>ধর্ষণ</category>
  <body>বরগুনার বেতাগী থানার চাঞ্চল্যকর স্থানীয় কণ্ঠশিল্পী গণধর্ষণ মামলার প্রধান আসামি মানিককে (৩৫) রাজধানীর মুগদা থেকে গ্রেফতার করেছে র‌্যাব।গোয়েন্দা তথ্যের ভিত্তিতে র‌্যাব-৮ এর একটি বিশেষ দল বৃহস্পতিবার (৯ মে) রাত সাড়ে ১০টায় মানিককে দক্ষিণ মুগদার মান্ডা এলাকা হতে গ্রেফতার করে। তাকে সংশ্লিষ্ট থানায় হস্তান্তরের প্রক্রিয়া চলছে।র‌্যাব-৮ এর উপ-অধিনায়ক মেজর খান সজিবুল ইসলাম জাগো নিউজকে জানান, গত ২৭ এপ্রিল রাতে চাচা মো. চাঁন মিয়া শিকদারকে ও চাচাতো ভাই মো. মানিক নিয়ে মোটরসাইকেল যোগে গান গাওয়ার জন্য মহেশপুরের উদ্দেশে রওনা হয় ভিকটিম। রাত ১০টা ২০ মিনিটের দিকে বেতাগী থানাধীন বিবিচিনি স্কুল অ্যান্ড কলেজের  দক্ষিণ পার্শ্বে পৌঁছালে আগে থেকে ওঁৎপেতে থাকা আসামি মো. মানিক ও আলমগীর হোসেন তাদের গতিরোধ করে। এ সময় তারা চাচা ও চাচাতো ভাইকে আঘাত করে ভিকটিমকে টেনে হিঁচড়ে মোটরসাইকেলে তুলে বেতাগী থানাধীন পুটিয়াখালী সুইজঘাটের উত্তর পার্শ্বে বাগানে নিয়ে যায়। সেখানে মো. মানিক ও আলমগীর হোসেন ভিকটিমকে পালাক্রমে ধর্ষণ করে পালিয়ে যায়।চাঞ্চল্যকর এ ঘটনায় গত ১ মে ভিকটিমের চাচাতো ভাই মো. মানিক বাদী হয়ে বেতাগী থানায় নারী ও শিশু নির্যাতন দমন আইনে মামলা করেন। মামলা নং-১।ধর্ষণ মামলাটি গণমাধ্যমে ব্যাপকভাবে আলোচিত হয়। ঘটনার পর থেকে র‌্যাব-৮ আসামিদের গ্রেফতারে গোয়েন্দা অভিযান ও ছায়া তদন্ত শুরু করে। এরই অংশ হিসেবে গতরাতে মানিককে আটক করা হয়।জিজ্ঞাসাবাদে জানা যায়, প্রধান আসামি মো. মানিক ঢাকার তুরাগ পরিবহনের চালক হিসেবে কর্মরত। ঘটনার পর উভয়েই এলাকা ত্যাগ করে গা ঢাকা দেয়। অপর আসামিকে গ্রেফতারে চেষ্টা চলছে।জেইউ/এএইচ/এমএস</body>
</article>
