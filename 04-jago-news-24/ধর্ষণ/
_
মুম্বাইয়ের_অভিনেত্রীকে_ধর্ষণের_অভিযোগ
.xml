<article>
  <headline>
মুম্বাইয়ের অভিনেত্রীকে ধর্ষণের অভিযোগ
</headline>
  <url>https://www.jagonews24.com/international/news/452388</url>
  <published_at>
</published_at>
  <category>ধর্ষণ</category>
  <body>কলেজ ছাড়ার পর দেখা হয়নি বহুদিন। দীর্ঘদিন পর সামাজিক মাধ্যমে যোগাযোগ। বন্ধুত্ব গড়ায় ঘনিষ্ঠতায়। সেই বন্ধুর বিরুদ্ধেই ধর্ষণের অভিযোগ আনলেন মুম্বাইয়ের এক উঠতি মডেল তথা টিভি অভিনেত্রী।অভিযুক্ত যুবক উত্তরপ্রদেশের বাসিন্দা। গত ৪ সেপ্টেম্বর রাজস্থানের অলওয়ারের একটি হোটেলে ওই অভিনেত্রীকে ধর্ষণ করা হয়। মুম্বাইয়ের ওশিওয়াড়া থানায় এফআইআরের ভিত্তিতে তদন্ত শুরু করেছে পুলিশ।ওই তরুণীর অভিযোগ, ২০১৪ সালে মুম্বাইয়ের একটি কলেজে ওই যুবকের সঙ্গে পড়াশোনা করেছেন তিনি। কলেজের পাঠ শেষে আর যোগাযোগ ছিল না। তারপর এ বছরই কিছুদিন আগে ফের সামাজিক মাধ্যমে যোগাযোগ হয়। ধীরে ধীরে ঘনিষ্ঠ বন্ধুত্ব হয় দু’জনের। তরুণীর অভিযোগ, বিয়ের প্রতিশ্রুতি দিয়ে ওই যুবক তার পরিবারের লোকজনের সঙ্গেও তাকে আলাপ করিয়ে দিয়েছেন।এরপর দিল্লিতে দেখা করার সিদ্ধান্ত নেন দু’জন। মুম্বাই থেকে বিমানে করে দিল্লি যান ওই তরুণী। অন্যদিকে ওই যুবকও উত্তরপ্রদেশ থেকে আসেন দিল্লিতে। তারপর বন্ধুদের সঙ্গে দু’জন রাজস্থানের অলওয়ারে যাওয়ার সিদ্ধান্ত নেন। সেখানে ৪ সেপ্টেম্বর নির্মানা এলাকায় অন্য বন্ধুদের সঙ্গে একটি হোটেলে ওঠেন তারা।ওই হোটেলেরই একটি রুমে অভিনেত্রীকে ধর্ষণ করে তার বন্ধু। মুম্বাই ফিরে ওশিওয়াড়া থানায় অভিযোগ দায়ের করেন তিনি। সেই অভিযোগ রাজস্থানের নির্মানা থানায় পাঠিয়ে দেওয়া হয়। তদন্ত শুরু করেছে সেখানকার পুলিশ।নির্মানা থানার ইনচার্জ সঞ্জয় পুনিয়া জানান, দিল্লি থেকে একটি ক্যাব ভাড়া করে অভিযুক্ত যুবক ওই অভিনেত্রী ও বন্ধুদের নিয়ে নির্মানার ওই হোটেলে ওঠেন। সেখানেই ধর্ষণের ঘটনা ঘটেছে।টিটিএন/পিআর</body>
</article>
