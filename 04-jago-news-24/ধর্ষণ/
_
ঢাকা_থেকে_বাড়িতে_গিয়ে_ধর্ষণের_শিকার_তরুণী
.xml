<article>
  <headline>
ঢাকা থেকে বাড়িতে গিয়ে ধর্ষণের শিকার তরুণী
</headline>
  <url>https://www.jagonews24.com/country/news/512009</url>
  <published_at>
</published_at>
  <category>ধর্ষণ</category>
  <body>শরীয়তপুরের গোসাইরহাট উপজেলায় এক পোশাককর্মীকে (১৮) ধর্ষণের ঘটনা ঘটেছে। শনিবার সন্ধ্যায় উপজেলার নলমুড়ি ইউনিয়নের পানিঘাটা এলাকায় এ ঘটনা ঘটে। এ ঘটনায় দুইজনকে আসামি করে মামলা করেছে ভুক্তভোগীর পরিবার।রোববার বিকেলে মামলার এজাহারভুক্ত আসামি আজিজুল বেপারীকে (২৪) গ্রেফতার করেছে পুলিশ। গ্রেফতার আজিজুল বেপারী উপজেলার নলমুড়ি ইউনিয়নের পানিঘাটা গ্রামের মৃত নুরুল হক বেপারীর ছেলে। স্থানীয় একটি ইটভাটার শ্রমিক আজিজুল।পুলিশ, ভুক্তভোগী জানায়, ধর্ষণের শিকার তরুণী ঢাকায় একটি পোশাক কারখানায় কাজ করেন। শুক্রবার গ্রামের বাড়িতে বেড়াতে আসেন তিনি। শনিবার সন্ধ্যায় প্রতিবেশীর বাড়ির টিউবওয়েল থেকে পানি আনতে গেলে আজিজুল বেপারী ও তার সহকারী মাসুম বেপারী (২৭) তরুণীকে একটি বাগানে নিয়ে যায়। সেখানে মাসুমের সহযোগিতায় তরুণীকে ধর্ষণ করে আজিজুল। রোববার সকালে তরুণীর বাবা বাদী হয়ে আজিজুল ও মাসুমের বিরুদ্ধে থানায় মামলা করেন। বিকেলে আজিজুলকে গ্রেফতার করে পুলিশ।ঘটনার সত্যতা নিশ্চিত করে গোসাইরহাট থানা পুলিশের ভারপ্রাপ্ত কর্মকর্তা (ওসি) সেলিম রেজা বলেন, প্রতিবেশীর বাড়ির টিউবওয়েল থেকে পানি আনতে গেলে ধর্ষণের শিকার হন ওই তরুণী। এ ঘটনায় তার বাবা থানায় মামলা করেছেন। মামলার আসামি আজিজুলকে গ্রেফতার করা হয়েছে। অপর আসামিকে গ্রেফতারের চেষ্টা চলছে।মো. ছগির হোসেন/এএম/এমএস</body>
</article>
