<article>
  <headline>
পাকিস্তানি কিশোরীকে ধর্ষণ, ধর্ষক ও তার ভাই রিমান্ডে
</headline>
  <url>https://www.jagonews24.com/country/news/495784</url>
  <published_at>
</published_at>
  <category>ধর্ষণ</category>
  <body>টাঙ্গাইলে গোপালপুরের বহুল আলোচিত পাকিস্তানি কিশোরীকে ধর্ষণ মামলার প্রধান আসামি আল-আমিন ও তার ভাই সুমনের চারদিন করে রিমান্ড মঞ্জুর করেছেন আদালত।বুধবার বিকেল ৪টার দিকে টাঙ্গাইলের সিনিয়র জুডিশিয়াল ম্যাজিস্ট্রেট আমলি আদালতের বিচারক রুপম কুমার দাস শুনানি শেষে এ রিমান্ড আদেশ দেন। বর্তমানে এ মামলায় তিনজনকে গ্রেফতার করা হয়েছে।মঙ্গলবার কুড়িগ্রাম থেকে আল-আমিনকে গ্রেফতার করে র্যাব সদস্যরা। বুধবার ধর্ষণের মূলহোতা আল-আমিনকে আদালতে পাঠান মামলার তদন্ত কর্মকর্তা। ওই দিন রাতে আল-আমিনের ভাই সুমনকে টাঙ্গাইল থেকে গ্রেফতার করা হয়।এর আগে মঙ্গলবার সন্ধ্যায় টাঙ্গাইলের সিনিয়র জুডিশিয়াল ম্যাজিস্ট্রেট নওরিন মাহবুবের কাছে ২২ ধারার জবানবন্দি দিয়েছে ধর্ষণের শিকার পাকিস্তানি কিশোরী। বর্তমানে কিশোরীকে টাঙ্গাইল জেনারেল হাসপাতালে পুলিশি হেফাজতে চিকিৎসা দেয়া হচ্ছে।টাঙ্গাইল জেনারেল হাসপাতালের তত্ত্বাবধায়ক নারায়ণ চন্দ্র সাহা বলেন, ধর্ষণের শিকার পাকিস্তানি কিশোরীর মেডিকেল পরীক্ষা সম্পন্ন হয়েছে। চূড়ান্ত ফলাফল আদালতে জমা দেয়া হবে। কিশোরীর চিকিৎসার জন্য পাঁচ সদস্যের একটি মেডিকেল বোর্ড গঠন করা হয়েছে।মামলার তদন্ত কর্মকর্তা গোপালপুর থানা পুলিমের এসআই সাদেকুর রহমান বলেন, ধর্ষণের মূলহোতা আল-আমিন ও তার ভাই সুমনের সাতদিন করে রিমান্ড চাওয়া হয়েছে। পরে তাদের চারদিন করে রিমান্ড মঞ্জুর করেন আদালত। তার ভাই সুমন অপহরণের সঙ্গে জড়িত ছিল।গোপালপুর থানা পুলিশের ওসি হাসান আল মামুন বলেন, ছয় মাসের ভিসা নিয়ে পাকিস্তান থেকে মায়ের সঙ্গে টাঙ্গাইলের গোপালপুরে বাবার বাড়িতে বেড়াতে আসেন ওই কিশোরী। সে পাকিস্তানের নিউ করাচির পুপার হাইওয়েজ রোডের নাগরিক এবং সেখানকার ছাত্রী। গত ১৬ এপ্রিল মঙ্গলবার রাতে একদল সন্ত্রাসীর সহযোগিতায় তাকে কাকার বাড়ি থেকে কৌশলে অপহরণ করে তার আপন চাচাতো ভাই। পরে আটকে রেখে একাধিকবার ধর্ষণ করা হয়।১৭ এপ্রিল বুধবার রাতে আল-আমিনসহ তিনজনকে আসামি করে গোপালপুর থানায় নারী ও শিশু নির্যাতন দমন আইনে মামলা করেন কিশোরীর মা। পরে থানা পুলিশ গোপন সূত্রে খবর পেয়ে বৃহস্পতিবার ভোর রাতে জামালপুরের সরিষাবাড়ী উপজেলার মহিষাকান্দি মোড়ের এক বাসা থেকে বন্দি অবস্থায় ওই কিশোরীকে উদ্ধার করে। ওইদিনই আল-আমিনের মাকে গ্রেফতার করা হয়। পরে তাদের দুই ভাইকে গ্রেফতার করা হয়। তাদের আজ রিমান্ডে নেয়া হয়েছে।এএম/এমকেএইচ</body>
</article>
