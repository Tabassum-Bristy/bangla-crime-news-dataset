<article>
  <headline>
শিশু ধর্ষণে ইমামসহ দু’জনের কারাদণ্ড
</headline>
  <url>https://www.jagonews24.com/law-courts/news/509658</url>
  <published_at>
</published_at>
  <category>ধর্ষণ</category>
  <body>পঞ্চম শ্রেণি পড়ুয়া এক শিশুকে মক্তবে পড়তে গেলে ধর্ষণের পর ভিডিও ধারণ করে ছড়িয়ে দেয়ার অভিযোগের মামলায় ঢাকার ধামরাই এলাকার একটি মসজিদের ইমামসহ দুজনকে পাঁচ বছর করে সশ্রম কারাদণ্ডাদেশ দিয়েছেন আদালত।বৃহস্পতিবার (২৭ জুন) ঢাকার অতিরিক্ত চিফ জুডিশিয়াল ম্যাজিস্ট্রেট আবু ফোরকান মোহাম্মদ মারুফ চৌধুরী এ রায় ঘোষণা করেন। দণ্ডপ্রাপ্তরা হলেন ইমাম সেলিম হোসেন ও তার সহযোগী জামাল। সেলিম হোসেন ধামরাই থানার বাসনা গ্রামের মিরাজ হোসেনের ছেলে। জামাল একই থানার দিঘল গ্রামের বছর উদ্দিন ওরফে বুদ্ধুর ছেলে।রাষ্ট্রপক্ষের অতিরিক্ত পাবলিক প্রসিকিউটর মো. আনোয়ারুল কবীর বাবুল বিষয়টি নিশ্চিত করেছেন। তিনি বলেন, ইমাম ও তার সহযোগীকে ২০১২ সালে পর্নোগ্রাফি নিয়ন্ত্রণ আইনের ৮(২) (৭) ধারায় পাঁচ বছরের কারাদণ্ডের পাশাপাশি ৫ হাজার টাকা করে অর্থদণ্ডের আদেশ দেন আদালত। রায় ঘোষণার সময় জামাল আদালতে উপস্থিত ছিলেন। রায় ঘোষণার পর সাজা পরোয়ানা দিয়ে তাকে কারাগারে পাঠানো হয়েছে। এছাড়া ইমাম সেলিম হোসেন জামিন নিয়ে পলাতক। তার বিরুদ্ধে গ্রেফতারি পরোয়ানা জারি করেছেন আদালত।মামলার বিবরণে জানা গেছে, পঞ্চম শ্রেণিপড়ুয়া ওই শিশু মসজিদের মক্তবে পড়তে গেলে ধামরাই এলাকার ওই মসজিদের ইমাম সেলিম তাকে ফুসলিয়ে নিজ কক্ষে নিয়ে যায়। পরে সেলিম শিশুটিকে ধর্ষণ করে আর তার সহযোগী জামাল ধর্ষণের চিত্র মোবাইলে ধারণ করে। পরে ওই দুজন ২০১৪ সালের ২৬ মে ধর্ষণের ভিডিও এলাকায় ছড়িয়ে দেয়। ওই ঘটনায় ধামরাই থানায় শিশুটির বাবা মামলা করেন।জেএ/এনডিএস/এমকেএইচ</body>
</article>
