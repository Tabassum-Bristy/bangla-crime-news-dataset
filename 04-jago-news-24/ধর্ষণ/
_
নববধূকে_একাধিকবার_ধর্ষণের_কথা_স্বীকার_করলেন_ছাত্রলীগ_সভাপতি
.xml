<article>
  <headline>
নববধূকে একাধিকবার ধর্ষণের কথা স্বীকার করলেন ছাত্রলীগ সভাপতি
</headline>
  <url>https://www.jagonews24.com/country/news/307210</url>
  <published_at>
</published_at>
  <category>ধর্ষণ</category>
  <body>এক লাখ টাকা চাঁদা না দেয়ায় টেম্পুচালক স্বামীকে বেঁধে নববধূকে (২২) ধর্ষণ করার কথা স্বীকার করে আদালতে জবানবন্দি দিয়েছেন বরিশালের বানারীপাড়া উপজেলা ছাত্রলীগের সভাপতি সুমন হোসেন মোল্লা।সোমবার বিকেলে বরিশালের অতিরিক্ত চিফ জুডিশিয়াল ম্যাজিস্ট্রেট আদালতে তাকে সোপর্দ করা হয়। এরপর আদালতের বিচারক শিহাবুল ইসলামের কাছে ১৬৪ ধারায় স্বীকারোক্তিমূলক জবানবন্দি দেন সুমন মোল্লা। সুমন হোসেন মোল্লা বেতাল গ্রামের মৃত খবির উদ্দিন মোল্লার ছেলে এবং বানারীপাড়ার উপজেলা ছাত্রলীগের সভাপতি।সুমন হোসেন মোল্লা তার স্বীকারোক্তিমূলক জবানবন্দিতে বলেন, গত শনিবার রাতে টেম্পুচালক সেলিমকে বেতাল ক্লাবের পাশে একটি কক্ষে আটকে রেখে তার নববধূকে একাধিকবার ধর্ষণ করেন।ধর্ষণের দায় স্বীকার করে সুমনের আদালতে দেয়া জবানবন্দির বিষয়টি নিশ্চিত করেছেন বানারীপাড়া সার্কেলের এএসপি শাহাবুদ্দিন কবীর। জবানবন্দির পর তাকে বিশেষ ব্যবস্থায় কারাগারে পাঠানো হয়েছে বলেও জানান তিনি।এদিকে, নির্যাতিত ওই গৃহবধূকে ডাক্তারি পরীক্ষা-নিরীক্ষা ও চিকিৎসার জন্য সোমবার শেরেবাংলা মেডিকেলের ওয়ান স্টপ ক্রাইসিস সেন্টারে ভর্তি করা হয়েছে।পাশাপাশি এ মামলার সাক্ষী ও নির্যাতিত গৃহবধূর স্বামী সেলিম ও ফুফু শাশুড়ি আনোয়ারা বেগম ২২ ধারায় আদালতে সাক্ষ্য দিয়েছেন।ফুফু শাশুড়ি আনোয়ারা বেগম বলেন, রাত ১১টার দিকে ছাত্রলীগ নেতা সুমন দলবল নিয়ে সেলিমের কাছে এক লাখ টাকা চাঁদা দাবি করে। আর মেয়েটিকে সেলিম বিয়ে না করে অনৈতিক কর্মকাণ্ডের জন্য নিয়ে এসেছে বলে দাবি করে।এনিয়ে বাগবিতণ্ডার একপর্যায়ে সেলিম ও তার স্ত্রীকে নিয়ে বেতাল ক্লাবের পাশের একটি কক্ষে আটকে রাখে সুমন। রাতে সেলিমের স্ত্রীকে নিয়ে আমার বাড়িতে আসে। আমাকে একটি কক্ষে আটকে রেখে পাশের আরেকটি কক্ষে সেলিমের স্ত্রীকে রাতভর ধর্ষণ করে সুমন মোল্লা।টেম্পুচালক সেলিম জানান, ১৫ দিন আগে চট্টগ্রাম থেকে স্ত্রীকে নিয়ে বানারীপাড়ায় আসেন তিনি। কিন্তু প্রথম স্ত্রী কোনোভাবে দ্বিতীয় স্ত্রীকে মেনে নিতে রাজি না হওয়ায় স্বজনের বাড়িতে অবস্থান করেন তারা।তিনি বলেন, গত শনিবার রাতে উপজেলার বেতাল গ্রামে নানা শামসুল হাওলাদারের বাড়িতে দ্বিতীয় স্ত্রীকে নিয়ে উঠি আমরা। খবর পেয়ে রাত ১১টার দিকে ছাত্রলীগ নেতা সুমন দলবল নিয়ে এসে এক লাখ টাকা চাঁদা দাবি করে। এ নিয়ে বাগবিতণ্ডা হয়।সেলিম জানান, বাগবিতণ্ডার একপর্যায়ে সেলিম ও তার স্ত্রীকে নিয়ে ওই গ্রামের বেতাল ক্লাবের পাশের একটি কক্ষে আটকে রাখেন সুমন হোসেন মোল্লা। পরে তাকে এখানে আটকে রেখে তার স্ত্রীকে নিয়ে যায় ফুফু আনোয়ারা বেগমের বাসায়। সেখানে গিয়েও চাঁদার টাকা দাবি করেন সুমন। দাবিকৃত টাকা না দেয়ায় ফুফু আনোয়ারা বেগমকে একটি কক্ষে আটকে রেখে সেলিমের স্ত্রীকে রাতভর ধর্ষণ করে সুমন।এ ঘটনায় গতকাল রোববার বিকেলে নির্যাতিতা গৃহবধূ বাদী হয়ে বানারীপাড়া থানায় মামলা করেন। মামলায় উপজেলা ছাত্রলীগের সভাপতি সুমন হোসেন মোল্লা ছাড়াও অজ্ঞাত চার-পাঁচ সহযোগীকে আসামি করা হয়।গতকাল রোববার রাত সাড়ে ৮টার দিকে ধর্ষণ মামলায় বরিশাল নগরীর কালীবাড়ি রোড থেকে সুমন মোল্লাকে গ্রেফতার করে পুলিশ। এ ঘটনায় উপজেলা ছাত্রলীগের সভাপতি সুমন হোসেন মোল্লাকে দল থেকে বহিষ্কার করা হয়েছে বলে জানান জেলা ছাত্রলীগের সাধারণ সম্পাদক আব্দুর রাজ্জাক।সাইফ আমীন/এএম/আরআইপি</body>
</article>
