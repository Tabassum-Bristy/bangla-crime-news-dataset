<article>
  <headline>
নবজাতকটির এখন কী হবে?
</headline>
  <url>https://www.jagonews24.com/country/news/496831</url>
  <published_at>
</published_at>
  <category>ধর্ষণ</category>
  <body>মৌলভীবাজারের লাউয়াছড়া বনের জানকিছড়া এলাকা থেকে উদ্ধার হওয়া একদিনের শিশুটির মা-বাবার সন্ধান পেয়েছে পুলিশ। শিশুটির মা ১৬ বছরের কিশোরী আর বাবা ওই কিশোরীর প্রতিবেশী সিএনজিচালক অরুণ কর (৩০)।দুই সন্তানের জনক অরুণ করের ধর্ষণে ওই কিশোরী অন্তঃসত্ত্বা হয়ে পড়ে। গত ২৩ এপ্রিল ওই কিশোরী একটি কন্যাসন্তান প্রসব করে। সেই শিশুটিকে জীবন্ত অবস্থায় পলিথিনে করে লাউয়াছড়া বনে ফেলে আসে অরুণ কর।এ ঘটনায় গতকাল রোববার বিকেলে ওই কিশোরীর মা বাদী হয়ে মেয়েকে ধর্ষণ ও নাতনিকে হত্যাচেষ্টার অভিযোগ এনে শ্রীমঙ্গল থানায় মামলা করেন। মামলার পর আসামি অরুণ করকে গ্রেফতার করে পুলিশ।ওই কিশোরীর মা বলেন, কিশোরী মেয়েকে নিয়ে শ্রীমঙ্গল উপজেলার কালাপুর ইউনিয়নের ভাগলপুরে থাকি। স্বামী না থাকায় খুব কষ্ট করেই চলে আমাদের সংসার। জীবিকার সন্ধানে আমি বাড়ি থেকে বের হওয়ার সুযোগে আমার কিশোরী মেয়েকে পাশের বাড়ির সিএনজিচালক ও দুই সন্তানের জনক অরুণ কর নানা প্রলোভন দেখিয়ে এক বছর ধরে ধর্ষণ করে আসছে। আমার মেয়ে কিছু বুঝে ওঠার আগেই অন্তঃসত্ত্বা হয়ে পড়ে। শুরু হয় গর্ভপাত ঘটানোর চেষ্টা। অরুণ নানা কৌশল করেও তা পারেনি। কিন্তু জন্মের পর নবজাতক শিশুটিকে নির্জন লাউয়াছড়া বনে ফেলে আসে অরুণ ও তার দুই সহযোগী।শ্রীমঙ্গল থানা পুলিশের ওসি (তদন্ত) সোহেল রানা বলেন, আমরা গোপন সংবাদের ভিত্তিতে শিশুটির বাবা-মাকে শনাক্ত করি। পরে ওই কিশোরীর মা বাদী হয়ে মামলা করেন। আমরা আসামি অরুণ করকে গ্রেফতার করেছি। শিশুটির বিষয়ে এখন আদালত সিদ্ধান্ত নেবেন।লাউয়াছড়ার বন প্রহরী ঋষি বড়ুয়া ও মো. ইব্রাহিম জানান, তারা গত ২৪ এপ্রিল ভোরে টহলের সময় লাউয়াছড়া বনের শ্রীমঙ্গল-ভানুগাছ সড়কের পাশে শিশুর কান্নার শব্দ পান। পরে কাছে গিয়ে পলিথিনে মোড়ানো অবস্থায় এক মেয়ে নবজাতককে দেখতে পান। বিষয়টি তারা থানায় জানালে পুলিশ এসে শিশুটিকে উদ্ধার করে নিয়ে যায়। বর্তমানে শিশুটি মৌলভীবাজার সদর হাসপাতালে রয়েছে।রিপন দে/আরএআর/জেআইএম</body>
</article>
