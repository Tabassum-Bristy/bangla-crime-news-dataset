<article>
  <headline>
পুলিশের ভয়ে জবানবন্দি দেন ‘ধর্ষক’ ইভান
</headline>
  <url>https://www.jagonews24.com/law-courts/news/315217</url>
  <published_at>
</published_at>
  <category>ধর্ষণ</category>
  <body>স্বীকারোক্তিমূলক জবানবন্দি দিতে বাহাউদ্দিন ইভানকে জোর করা হয়েছে। জবানবন্দি দেয়ার জন্য পুলিশ তাকে ভয় দেখিয়েছেন। তাই তা প্রত্যাহারের আবেদন করেন ইভানের আইনজীবী।রাজধানীর বনানীতে জন্মদিনের দাওয়াত দিয়ে নিজ বাসায় ডেকে এনে ধর্ষণের অভিযোগে দায়ের করা মামলায় একমাত্র আসামি ইভান এর আগে আদালতে স্বীকারোক্তিমূলক জবানবন্দি দেন।রোববার ঢাকার মুখ্য মহানগর হাকিম আদালতে ওই স্বীকারোক্তিমূলক জবানবন্দি প্রত্যাহারের আবেদন করেন বাহাউদ্দিন ইভানের আইনজীবী মোহাম্মদ ফারুক।শুনানি শেষে আবেদনটি নথিভুক্ত করেন আদালত। পাশাপাশি মামলার তদন্ত প্রতিবেদন দাখিলে ২২ আগস্ট দিন ধার্য করা হয়।তবে জোর করে স্বীকারোক্তিমূলক জবানবন্দি আদায়ের বিষয়টি অস্বীকার করেন মামলা তদন্তকারী কর্মকর্তা সুলতানা আক্তার। তিনি জাগো নিউজকে বলেন, ইভান নিজ ইচ্ছায় স্বীকারোক্তিমূলক জবানবন্দি দিয়েছেন। জবানবন্দি দেয়ার সময় তিনি স্বাভাবিক ছিলেন। তাকে কোনো ভয়-ভীতি দেখানো হয়নি।গত ১২ জুলাই ঢাকা মহানগর হাকিম সাদবির ইয়াসির আহসান চৌধুরীর আদালতে ইভান স্বীকারোক্তিমূলক জবানবন্দি দেন। জবানবন্দি শেষে তাকে কারাগারে পাঠানো হয়।জবানবন্দিতে ইভান উল্লেখ করেন, এক রাতের জন্য বাসায় এসে থাকতে ওই তরুণীকে ১০ হাজার টাকায় চুক্তি করেন তিনি। চুক্তি অনুযায়ী ওই তরুণী ঘটনার রাতে তার বাসায় আসেন। গভীর রাতে ওই তরুণীর সঙ্গে শারীরিক সম্পর্ক স্থাপন হয় তার সম্মতিতেই।জবানবন্দিতে ইভান আরও উল্লেখ করেন, চুক্তির ভিত্তিতে ওই তরুণী বাসায় এলেও শারীরিক সম্পর্ক স্থাপনের পর গভীর রাতে তরুণী তার এক বন্ধুকে বাসায় আসতে বলেন। বিষয়টি তার (ইভান) পছন্দ হয়নি। পরিবারের সদস্যরা টের পাবে- এমন আশংকায় ওই তরুণীকে ফোন করে বন্ধুকে ডাকতে নিষেধ করেন। কিন্তু তরুণী তা শোনেননি। এ নিয়ে দু’জনের মধ্যে কথা কাটাকাটি হয়। তরুণী কথা না শোনায় মানসম্মানের ভয়ে তাকে বাসা থেকে বের করে দেন ইভান।ঘটনার সময় তরুণীকে কোনো প্রকার ভয়ভীতি বা মারধর করা হয়নি বলেও আদালতকে জানান ইভান। ধর্ষণের ভিডিও ধারণের বিষয়টিও অস্বীকার করেন তিনি।প্রসঙ্গত, গত ৫ জুলাই বনানী থানায় ধর্ষণের অভিযোগে মামলা দায়ের করেন ভুক্তভোগী তরুণী। মামলায় উল্লেখ করা হয়, ৪ জুলাই রাতে জন্মদিনের দাওয়াত দিয়ে বনানীর বাসায় এনে তাকে ধর্ষণ করেন ইভান। ধর্ষণের পর গভীর রাতে তাকে বাসা থেকে বের করে দেয়া হয়।৬ জুলাই বিকেলে নারায়ণগঞ্জ থেকে ইভানকে গ্রেফতার করে র‌্যাব। ৭ জুলাই ইভানকে জিজ্ঞাসাবাদের জন্য চারদিনের রিমান্ড মঞ্জুর করেন আদালত।জেএ/এএইচ/এমএআর/জেআইএম</body>
</article>
