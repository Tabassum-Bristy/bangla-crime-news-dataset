<article>
  <headline>
বাংলাদেশ ধর্ষকের দেশে পরিণত হয়েছে : মির্জা আব্বাস
</headline>
  <url>https://www.jagonews24.com/politics/news/512426</url>
  <published_at>
</published_at>
  <category>ধর্ষণ</category>
  <body>বাংলাদেশে বর্তমানে কারও নিরাপত্তা নেই, পরিস্থিতি খুবই ভয়াবহ আকার ধারণ করেছে বলে মন্তব্য করেছেন বিএনপির জাতীয় স্থায়ী কমিটির সদস্য মির্জা আব্বাস।মঙ্গলবার দুপুরে রাজধানীর ওয়ারী থানার বনগ্রামে শিশু সামিয়া আক্তার সায়মার বাসায় তার পরিবারকে সমবেদনা জানাতে গিয়ে তিনি এমন মন্তব্য করেন।মির্জা আব্বাস আরও বলেন, আইনশৃঙ্খলা ও অর্থনীতি কোনো দিক থেকেই বাংলাদেশ আজ ভালো নেই। দেশে শৃঙ্খলা থাকলে এভাবে গণহারে ধর্ষণের মতো ঘটনা ঘটত না। বাংলাদেশ আজ ধর্ষকের দেশে পরিণত হয়েছে।‘যদি অপরাধ বা ধর্ষণের বিচার হতো তাহলে এভাবে ধর্ষণ বেড়ে যেত না। সবক্ষেত্রেই দেশে একধরনের বিচারহীনতা শুরু হয়েছে। যার প্রমাণ সাত বছরের শিশু সামিয়াকে ধর্ষণ করে হত্যার ঘটনা।’তিনি বলেন, ধর্ষককে শুধু গ্রেফতার করলেই হবে না, সরকারকে আরও কিছু পদক্ষেপ নিতে হয়। আজ দেশে কোনো কিছু ঘটলেই বিরোধী দলের ওপর দোষ চাপানো হয়। কোনো বিষয়ে আমাদের কোনো প্রতিবাদ করতে দেয়া হয় না। গত কয়েকদিনে বিএনপি অফিসের সামনে থেকে বেশ কয়েকজন কর্মীকে অহেতুক গ্রেফতার করে নেয়া হয়েছে। সব মিলিয়ে দেশের পরিস্থিতি ভালো নয়।মির্জা আব্বাসের সঙ্গে এ সময় উপস্থিত ছিলেন বিএনপির নির্বাহী কমিটির সদস্য কাজী আবুল বাশার, বিএনপি চেয়ারপার্সনের আন্তর্জাতিক বিষয়ক উপদেষ্টা কমিটির সদস্য ইশরাক হোসেন, যুবদল নেতা মোহাম্মদ শরীফ, মহিলা দলের সভাপতি আফরোজা আব্বাসসহ স্থানীয় বিএনপি এবং এর অঙ্গ ও সহযোগী সংগঠনের নেতাকর্মীরা।কেএইচ/এমএআর/জেআইএম</body>
</article>
