<article>
  <headline>
ভারোত্তোলক ধর্ষণের ঘটনায় কঠোর অবস্থানে এনএসসি
</headline>
  <url>https://www.jagonews24.com/sports/news/465636</url>
  <published_at>
</published_at>
  <category>ধর্ষণ</category>
  <body>একজন জুনিয়র নারী ভারোত্তোলককে ধর্ষণের ঘটনায় কঠোর অবস্থানে জাতীয় ক্রীড়া পরিষদ (এনএসসি)। ঘটনার তদন্ত সাপেক্ষে অভিযুক্তদের কঠিন শাস্তি দিতে চায় দেশের খেলাধুলার অভিভাবক সংস্থাটি। ঘটনা খতিয়ে দেখতে পরিষদের পরিচালক (প্রশাসন) বিল্লাল হোসেনকে প্রধান করে তিন সদস্যের একটি তদন্ত কমিটিও গঠন করেছে এনএসসি। ১৫ দিনের মধ্যে এ কমিটিকে তদন্ত প্রতিবেদন জমা দিতে বলা হয়েছে।জাতীয় ক্রীড়া পরিষদের সচিব মাসুদ করিম মঙ্গলবার জাগো নিউজকে বলেন, ‘এটা খুবই দুঃখজনক ঘটনা। অভিযোগ প্রমাণিত হলে দোষীর বিরুদ্ধে যথাযথ ব্যবস্থা নেয়া হবে।’ এর আগে ধর্ষিতার পরিবারের পক্ষ থেকে লিখিত অভিযোগ পাওয়ার পর বাংলাদেশ ভারোত্তোলন ফেডারেশনও ৩ সদস্যের একটি তদন্ত কমিটি গঠন করেছে।মো. সোহাগ আলী নামের যে ভারোত্তোলকের বিরুদ্ধে একজন নারী ভারোত্তোলককে ধর্ষণের অভিযোগ উঠেছে সে ফেডারেশনেও কাজ-কর্ম করতো। ধর্ষণে সহযোগিতা করার অভিযোগ উঠেছে মালেক নামের জাতীয় ক্রীড়া পরিষদের এক অফিস সহায়কের বিরুদ্ধেও। ‘আমরা ইতিমধ্যে মালেককে শো-কজ করেছি। তাকে ৩ দিনের মধ্যে উপযুক্ত জবাব দিতে বলা হয়েছে। যদি প্রমাণ হয় মালেক অপরাধী, তাহলে তার বিরুদ্ধে বিভাগীয় ব্যবস্থা গ্রহণ করা হবে’-বলেছেন জাতীয় ক্রীড়া পরিষদের সচিব।প্রায় ৩ মাস আগের ঘটনা জানাজানি হওয়ার পর দেশের নারী ক্রীড়াবিদ ও সংগঠকরা শঙ্কিত হয়ে উঠেছেন। বিশেষ করে জাতীয় ক্রীড়া পরিষদ ভবনে এমন ঘটনা ঘটনায়। জাতীয় ক্রীড়া পরিষদও যে কারণে বিষয়টি গুরুত্ব সহকারে নিয়েছে। ‘এটা অবশ্যই নারী খেলোয়াড়দের জন্য একটা শঙ্কার বিষয়। এটাকে বিচ্ছিন্ন ঘটনা বলে হালকা করে দেখার সুযোগ নেই। দোষীদের আমরা কঠিন শাস্তি দেবো’-বলছিলেন জাতীয় ক্রীড়া পরিষদের সচিব।বাংলাদেশ মহিলা ক্রীড়া সংস্থার সাধারণ সম্পাদিকা হামিদা বেগম বলেছেন, ‘এটা অত্যন্ত দুঃখজনক। এমনিতেই স্পোর্টসে মেয়ে কমে যাচ্ছে। এ ঘটনা শুনলে তো অভিভাবকরা মেয়েদের খেলাধুলায় পাঠাবে না। ইতিমধ্যে আমি ভারোত্তোলন ফেডারেশনের কর্মকর্তাদের সঙ্গে কথা বলেছি। কথা বলেছি জাতীয় ক্রীড়া পরিষদের সচিব ও একজন পরিচালকের সঙ্গেও। আমি এখন ঢাকার বাইরে আছি। বুধবার জাতীয় ক্রীড়া পরিষদের সচিবের সঙ্গে দেখা করে দোষিদের বিরুদ্ধে কঠিন শাস্তি দাবী করবো। দুর্বল নিরাপত্তার কারণেই এ ধরনের ঘটনা ঘটেছে।’সাবেক জাতীয় ভারোত্তোলক ও কোচ শাহরিয়া সুলতানা সুচি বলছেন, ‘এ ধরনের ঘটনা মেয়েদের খেলাধুলার উপর নেতিবাচক প্রভাব পড়বে। অভিভাবকরা শঙ্কিত হবেন। তারা মেয়েদের খেলাধুলায় পাঠাতে ভয় পাবেন। এর সঠিক বিচার হওয়া উচিত।’আরআই/আইএইচএস/এমএস</body>
</article>
