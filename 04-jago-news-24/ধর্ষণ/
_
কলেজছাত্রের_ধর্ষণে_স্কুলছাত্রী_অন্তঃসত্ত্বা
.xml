<article>
  <headline>
কলেজছাত্রের ধর্ষণে স্কুলছাত্রী অন্তঃসত্ত্বা
</headline>
  <url>https://www.jagonews24.com/country/news/355207</url>
  <published_at>
</published_at>
  <category>ধর্ষণ</category>
  <body>সাতক্ষীরার আশাশুনি উপজেলায় ভগিরাথ মণ্ডল (২৪) নামে এক কলেজছাত্রের বিরুদ্ধে এক স্কুলছাত্রীকে (১৩) ধর্ষণের অভিযোগ উঠেছে। বর্তমানে ওই স্কুলছাত্রী ছয় মাসের অন্তঃসত্ত্বা বলে জানা গেছে।অভিযুক্ত ভগিরাথ মণ্ডল উপজেলার বড়দল ইউনিয়নের বাইনতলা গ্রামের বিধান চন্দ্র মণ্ডল ওরফে বিধির ছেলে। বিষয়টি নিয়ে গ্রামের মাতব্বররা সালিশি বৈঠকে এক লাখ টাকা ক্ষতিপূরণ ও অবৈধ গর্ভপাত করানোর জন্য ওই স্কুলছাত্রীকে খরচ বাবদ টাকা দেয়া হবে বলে সিদ্ধান্ত নিয়েছেন বলে স্থানীয় সূত্রে জানা গেছে।স্থানীয় বাসিন্দা ভুপল মিস্ত্রী, সুফল মণ্ডল ও কমলেশ সরকার জানান, আশাশুনি সরকারি কলেজের ছাত্র ভগিরাথ মণ্ডল তার প্রতিবেশী ৮ম শ্রেণিতে পড়ুয়া স্কুলছাত্রীকে (১৩) দীর্ঘদিন ধরে কুপ্রস্তাব দিত। মেয়েটি কোনোভাবে রাজি না হলে ভগিরাথ মণ্ডল প্রতিবেশী রবেনের স্ত্রী সাবিত্রিকে ব্যবহার করে তাকে রাজি করানোর চেষ্টা করে। সাবিত্রি মেয়েটিকে ফুঁসলিয়ে নিয়ে যায় ভগিরাথের বাড়িতে। সেখানে তাকে কয়েক দফায় ধর্ষণ করে ভগিরাথ। আর এ কাজে তাকে আরও সহযোগিতা করে একই স্কুলের ১০ম শ্রেণির ছাত্র ধিরাজ মণ্ডল, অলজ মণ্ডল, চিরঞ্জিত মণ্ডল ও কলেজছাত্র সুব্রত মণ্ডল।ওই স্কুলছাত্রী জানায়, ভগিরাথের বাবা-মা বেশিরভাগ সময় বাড়ি থাকে না। বৈশাখ মাসের কোনো একদিন রবেনের স্ত্রী সাবিত্রি তাকে ডেকে নিয়ে ভগিরাথকে তরকারি রান্না করে দেয়ার কথা বলে তার বাড়িতে নিয়ে যায়। মেয়েটি সরল বিশ্বাসে তার ঘরে গেলে কথাবার্তার এক পর্যায়ে ভগিরাথ তার মুখ চেপে ঘরের মধ্যে নিয়ে ধর্ষণ করে। ধর্ষণের পর ভগিরাথ তাকে বলে, ‘সাবিত্রির কাছে ওষুধ আছে খেয়ে নিস।’ এভাবে সাবিত্রি তাকে কমপক্ষে ৫ বার ভগিরাথের বাড়ি ডেকে নিয়ে ধর্ষণে সহায়তা করে। আর এ সময় উপরোক্ত ছেলেগুলি তাকে পাহারা দেয় বলে জানায় মেয়েটি। তার শারীরিক অবস্থা দেখে গত বৃহস্পতিবার বিকেলে বিষয়টি জানাজানি হয়।স্থানীয়রা জানান, মেয়েটি বর্তমানে ছয় মাসের অন্তঃসত্ত্বা। পরে তার বাবা-মা স্থানীয় ইউপি সদস্য শচীন্দ্র মণ্ডলকে বিষয়টি জানালে গত শুক্রবার রাতে রতন মণ্ডল, ক্ষিতিশ মণ্ডলসহ স্থানীয় গণ্যমান্য ব্যক্তিরা বিষয়টি নিয়ে সালিশি বৈঠকে বসেন। সালিশি বৈঠক থেকে সিদ্ধান্ত নেয়া হয় ক্ষতিপূরণ হিসেবে মেয়েটির পরিবারকে নগদ এক লাখ টাকা দিতে হবে। আর গর্ভপাত করাতে যে খরচ হবে সে খরচটিও দিতে হবে ধর্ষকের পরিবারকে। সে মোতাবেক ৫০ হাজার টাকা নিয়ে সোমবার মেয়েটিকে লম্পট ভগিরাথের মামা বামনডাঙ্গা গ্রামের মনিন্দ্র নাথ ঢালী প্রভাব খাটিয়ে সাতক্ষীরার একটি ক্লিনিকে অবৈধভাবে গর্ভপাতের জন্য নিয়ে যান। কিন্তু সেখানে মেয়েটির গর্ভের বাচ্চার বয়স ছয় মাস পেরিয়ে যাওয়ায় হাসপাতাল কর্তৃপক্ষ এতে রাজি হননি। বিষয়টি নিয়ে তোলপাড় শুরু হলে একপর্যায়ে তারা দ্রুত স্থান ত্যাগ করেন। তবে, মোটা অংকের টাকার বিনিময়ে বিষয়টি ধামাচাপা দেয়ার জন্য একটি মহল উঠে পড়ে লেগেছে।আশাশুনি থানা পুলিশের ভারপ্রাপ্ত কর্মকর্তা (ওসি) শাহিদুর রহমান শাহিন জাগো নিউজকে বলেন, বিভিন্ন মাধ্যমে বিষয়টি শুনেছি তবে এখনো কেউ থানায় অভিযোগ করেনি। অভিযোগ পেলে আইনগত ব্যবস্থা নেয়া হবে।আকরামুল ইসলাম/আরএআর/এমএস</body>
</article>
