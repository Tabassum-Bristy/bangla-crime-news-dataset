<article>
  <headline>
নাবালিকা ধর্ষণে কঠোর শাস্তির বিল ভারতে
</headline>
  <url>https://www.jagonews24.com/international/news/444244</url>
  <published_at>
</published_at>
  <category>ধর্ষণ</category>
  <body>ভারতে নাবালিকা ধর্ষণ এক নিত্যনৈমিত্যিক ব্যাপার হয়ে দাঁড়িয়েছে। তাই ১২ বছরের কম বছর বয়সী কোন নাবালিকাকে ধর্ষণ করলে দোষীদের কঠোর শাস্তি দেওয়ার জন্য রাজ্যসভায় ক্রিমিনাল ল' (সংশোধনী) বিল, ২০১৮ পাস হয়েছে। গতমাসে বিলটি লোকসভায় পাস হয়। তারপর সোমবার রাজ্যসভায় সর্ব-সম্মতিক্রমে বিলটি পাস হয়।নাবালিকা ও কিশোরী ধর্ষণের ঘটনা বেড়ে যাওয়ায় চলতি বছরের ২১ এপ্রিল প্রোটেকশন অফ চিলড্রেন ফ্রম সেক্সুয়াল অফেন্স আইনটি আরও উন্নত করার ভাবনাচিন্তা করে কেন্দ্রীয় মন্ত্রিসভা। এরপর ২২ এপ্রিল তা অনুমোদন করেন রাষ্ট্রপতি রামনাথ কোবিন্দ।নতুন এই বিলটিতে দোষীদের নূন্যতম ২০ বছর কারাদণ্ডের সুপারিশ করা হয়েছে। এছাড়াও ১২ বছরের কম বয়সের নাবালিকাকে ধর্ষণ করলে যাবজ্জীবন কারাদণ্ড এমনকী মৃত্যুদণ্ডের কথাও বলা হয়েছে।বিলটিতে বলা হয়েছে, যদি ধর্ষিতার বয়স ১৬ বছরের কম হয় তাহলে ২০ বছরের জেল হবে। আর গণধর্ষণ করলে দোষী সকলকে বাকি জীবদ্দশা জেলখানায় কাটাতে হবে। পাশাপাশি ধর্ষণের ঘটনায় যত দ্রুত সম্ভব তদন্ত শেষ করারও কথা বলা হয়েছে বিলটিতে। এই ধরনের মামলার ক্ষেত্রে ফাস্ট ট্র্যাক স্পেশাল আদালতে দ্রুত শুনানি যাতে শেষ করা হয় তার সুপারিশ করা হয়েছে।সংসদে বিল পাস হওয়ার পর কেন্দ্রীয় স্বরাষ্ট্র প্রতিমন্ত্রী কিরেন রিজিজু ভারতীয় সংবাদ সংস্থা এএনআইকে বলেন, সংসদের উভয় কক্ষে বিলটি পাস হয়েছে। এরপর পরিকল্পনা মতো তা বাস্তবায়িত হবে। তবে তার জন্য বেশ কয়েকটি পদক্ষেপ নিতে হবে।টিটিএন/পিআর</body>
</article>
