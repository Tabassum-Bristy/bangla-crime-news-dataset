<article>
  <headline>
প্রতিবেশী নারীকে ধর্ষণের দায়ে একজনের যাবজ্জীবন
</headline>
  <url>https://www.jagonews24.com/country/news/483599</url>
  <published_at>
</published_at>
  <category>ধর্ষণ</category>
  <body>কুষ্টিয়ার মিরপুরে প্রতিবেশী এক নারীকে ধর্ষণের দায়ে মো. নান্টু নামে এক ব্যক্তির যাবজ্জীবন কারাদণ্ড দিয়েছেন আদালত। একই সঙ্গে তাকে ৫০ হাজার টাকা জরিমানা করা হয়েছে। সোমবার দুপুর ১২টার দিকে কুষ্টিয়ার নারী ও শিশু নির্যাতন দমন ট্রাইব্যুনালের বিচারক (জেলা ও দায়রা জজ) মুন্সি মো. মশিয়ার রহমান এ রায় দেন। রায় ঘোষণার সময় দণ্ডপ্রাপ্ত নান্টু আদালতে উপস্থিত ছিলেন।আদালত সূত্রে জানা গেছে, আসামি নান্টু এবং ওই নারী কুষ্টিয়ার মিরপুর উপজেলার চিথলিয়া গ্রামের শাফায়েত হোসেনের বাড়ির ভাড়াটিয়া ছিলেন। পাশাপাশি ঘর হওয়ায় নান্টু প্রায়ই ওই নারীকে কুপ্রস্তাব দিতেন। এতে রাজি না হওয়ায় ২০১৫ সালের ৩০ মার্চ রাতে নান্টু ওই নারীকে ঘরে ঢুকে ধর্ষণ করেন। এ সময় তাকে শারীরিকভাবে আঘাত করেন নান্টু। তার চিৎকারে স্থানীয়রা ছুটে আসলে নান্টু পালিয়ে যান। পরবর্তীতে ওই নারীকে উদ্ধার করে আহত অবস্থায় কুষ্টিয়া জেনারেল হাসপাতালে ভর্তি করা হয়। চিকিৎসাধীন অবস্থায় ঘটনার পাঁচ মাস পর ওই নারীর মৃত্যু হয়। এদিকে ঘটনার পরের দিন বাড়ির মালিক শাফায়েত হোসেন বাদী হয়ে মিরপুর থানায় ধর্ষণ মামলা দায়ের করেন।জেলা ও দায়রা জজ আদালতের পিপি অ্যাডভোকেট অনুপ কুমার নন্দী জানান, বিজ্ঞ আদালত সাক্ষ্যগ্রহণ ও দীর্ঘ শুনানি শেষে আসামির বিরুদ্ধে ধর্ষণে জড়িত থাকার অভিযোগ সন্দেহাতীতভাবে প্রমাণিত হওয়ায় আসামিকে যাবজ্জীবন কারাদণ্ড দিয়েছেন। রায় ঘোষণার সময় দণ্ডপ্রাপ্ত আসামি আদালতে উপস্থিত ছিলেন। পরে তাকে জেল হাজতে পাঠানো হয়েছে।আল-মামুন সাগর/আরএআর/এমকেএইচ</body>
</article>
