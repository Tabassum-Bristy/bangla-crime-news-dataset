<article>
  <headline>
স্কুলছাত্রীকে ধর্ষণের চেষ্টা, যুবক গ্রেফতার
</headline>
  <url>https://www.jagonews24.com/country/news/522690</url>
  <published_at>
</published_at>
  <category>ধর্ষণ</category>
  <body>লক্ষ্মীপুরে স্কুলছাত্রীকে ধর্ষণচেষ্টার অভিযোগে আসিবুল হাসান নামে এক যুবককে গ্রেফতার করা হয়েছে। সোমবার দুপুরে শহরের ঝুমুর সিনেমা এলাকা থেকে তাকে গ্রেফতার করে পুলিশ।জানা গেছে, স্কুলছাত্রীকে ধর্ষণের চেষ্টা করায় তার বাবা বাদী হয়ে গত ৭ আগস্ট রাতে সদর থানায় মামলা করেন। এতে লক্ষ্মীপুর পৌরসভার আটিয়াতলি এলাকার শাহজাহানের ছেলে আসিবুল হাসান, জহিরের ছেলে নাজিম, ইমান উদ্দিনের ছেলে সজিব, নুরুজ্জামানের ছেলে মান্না ও অজ্ঞাত পাঁচজনকে আসামি করা হয়।মামলার অভিযোগ সূত্রে জানা যায়, স্কুলে আসা-যাওয়ার পথে হাসান ওই ছাত্রীকে উত্ত্যক্ত করত। ওই ছাত্রী শহরের আমজাদ আলী পাটোয়ারী উচ্চ বিদ্যালয়ের অষ্টম শ্রেণিতে পড়ে। সম্প্রতি কু-প্রস্তাবে রাজি না হওয়ায় ওই ছাত্রীকে হাসান ও তার সহযোগীরা বিভিন্ন ভয়ভীতি দেখায়।গত ৭ আগস্ট রাতে প্রাকৃতিক ডাকে সাড়া দিতে ঘর থেকে বের হয় ওই ছাত্রী। এ সময় পরিকল্পিতভাবে হাসান ও তার সহযোগীরা ছাত্রীর গলা-মুখ চেপে ধরে একটি বাগানে তুলে নিয়ে ধর্ষণের চেষ্টা করে।তখন ছাত্রীর চিৎকারে আশপাশের লোকজন জড়ো হলে অভিযুক্তরা পালিয়ে যায়। অন্যদিকে ঘটনাটি কাউকে জানালে ও মামলা করলে ছাত্রীকে হত্যা করে মরদেহ গুমের হুমকি দেয় তারা। এছাড়া হাসানের নেতৃত্বে ৮ আগস্ট দুপুরে দেশীয় অস্ত্রশস্ত্র নিয়ে তার সহযোগীরা ভুক্তভোগী ছাত্রীর পরিবারকে মারধর করতে যায়।লক্ষ্মীপুর শহর পুলিশ ফাঁড়ির উপপরিদর্শক (এসআই) আবু মুসা বলেন, মামলার ভিত্তিতে হাসানকে গ্রেফতার করা হয়েছে। তাকে সদর থানা হেফাজতে রাখা হয়েছে। এ নিয়ে তদন্ত করে আইনগত ব্যবস্থা নেয়া হবে।কাজল কায়েস/এএম/এমকেএইচ</body>
</article>
