<article>
  <headline>
কিশোরীকে গণধর্ষণের পর পেটাল ধর্ষকরা
</headline>
  <url>https://www.jagonews24.com/country/news/500840</url>
  <published_at>
</published_at>
  <category>ধর্ষণ</category>
  <body>নারায়ণগঞ্জের আড়াইহাজারে এক কিশোরীকে (১৭) গণধর্ষণের পর পিটিয়ে আহত করার অভিযোগ উঠেছে। গতকাল বৃহস্পতিবার রাতে উপজেলার সাতগ্রাম ইউনিয়নের চারগাঁও এলাকায় এ ঘটনা ঘটে। এ ঘটনায় শুক্রবার বিকেলে পুলিশ দুইজনকে গ্রেফতার করেছে।ওই কিশোরীর পরিবারের বরাত দিয়ে পুলিশ জানায়, গতকাল বৃহস্পতিবার রাত ৮টার দিকে স্থানীয় এক দিনমজুরের কিশোরী কন্যাকে (১৭) রাস্তায় একা পেয়ে চার যুবক মুখ চেপে ধরে বাড়ির পাশে খালি মাঠে নিয়ে যায়। সেখানে পালাক্রমে তাকে ধর্ষণ করা হয়। ওই কিশোরী একপর্যায়ে চিৎকার করলে ধর্ষকরা তাকে পিটিয়ে আহত করে ফেলে রেখে যায় এবং তাদের নাম না বলতে হুমকি দিয়ে যায়। পরে ওই কিশোরী বাড়ি ফিরে তার পরিবারের কাছে ঘটনাটি জানায়। পরে শুক্রবার দুপুরে ওই কিশোরীর বাবা আড়াইহাজার থানায় চারজনের বিরুদ্ধে ধর্ষণের অভিযোগ দায়ের করেন।অভিযুক্তরা হলেন- নরসিংদীর তাওড়া এলাকার শাহিন (১৮), আড়াইহাজার উপজেলার চারগাও এলাকার সরফত আলীর ছেলে আক্তার হোসেন (২৫), একই এলাকার রতন মিয়ার ছেলে আনোয়ার হোসেন (২০) ও কাউসার (২৫)। এদের মধ্যে শাহীন ওই কিশোরীর বোনের দেবর বলে জানা গেছে। অভিযোগ পাওয়ার পর পুলিশ অভিযান চালিয়ে শাহিন ও আনোয়ারকে গ্রেফতার করে।আড়াইহাজার থানার দায়িত্বপ্রাপ্ত ওসি সফিকুল ইসলাম ঘটনার সত্যতা স্বীকার করে জানান, এ ব্যাপারে থানায় মামলা হয়েছে। ধর্ষণের ঘটনায় জড়িত দুইজনকে গ্রেফতার করা হয়েছে। খুব দ্রুত বাকিদেরও গ্রেফতার করা হবে।  শাহাদাত হোসেন/আরএআর/এমকেএইচ</body>
</article>
