<article>
  <headline>
ভাবিকে ধর্ষণের দায়ে দেবরের যাবজ্জীবন
</headline>
  <url>https://www.jagonews24.com/country/news/522943</url>
  <published_at>
</published_at>
  <category>ধর্ষণ</category>
  <body>পিরোজপুরের মঠববাড়িয়ায় বিধবা ভাবিকে ধর্ষণের দায়ে বাবুল হাওলাদার কালা (২৮) নামের এক যুবকের যাবজ্জীবন কারাদণ্ড দিয়েছেন আদালত। একইসঙ্গে তার এক লাখ টাকা জরিমানা, অনাদায়ে আরও এক বছরের কারাদণ্ডের আদেশ দেয়া হয়েছে।মঙ্গলবার দুপুরে জেলা নারী ও শিশু নির্যাতন দমন ট্রাইব্যুনালের বিচারক মো. মিজানুর রহমান এ আদেশ দেন।দণ্ডপ্রাপ্ত বাবুল হাওলাদার মঠবাড়িয়া উপজেলার কবুতরখালী গ্রামের মৃত প্রেমাংশু হাওলাদারের ছেলে। বর্তমানে তিনি পলাতক রয়েছেন।আদালত সূত্রে জানা গেছে, ওই নারী তার স্বামী মারা যাওয়ার পর ছয় বছরের শিশু সন্তানকে নিয়ে শ্বশুর বাড়িতেই বসবাস করছিলেন। এ অবস্থায় দেবর বাবুল হাওলাদার প্রায়ই তাকে কুপ্রস্তাব দিয়ে আসছিলেন। এতে রাজি না হওয়ায় ২০১০ সালের ১৭ আগস্ট রাতে তার ঘরে ঢুকে মুখে গামছা বেঁধে ধর্ষণ করে।পরে তিনি বিষয়টি অপর দেবর ও শ্বাশুড়িকে জানালে তারা বাবুলকে ডেকে এনে জিজ্ঞাসাবাদ করেন এবং ঘটনার সত্যতা পেয়ে বিধবা ভাবিকে বিয়ে করতে বলেন। বাবুল এতে রাজি হয়ে ওই নারীকে মন্দিরে নিয়ে মালাবদল করে ২০১১ সালের ৮ মার্চ পর্যন্ত স্বামী-স্ত্রী হিসাবে একই বাড়িতে বসবাস করেন। এক পর্যায়ে ওই নারী গর্ভবতী হয়ে পড়েন। এ সময় বাবুল অন্যত্র বিয়ে করে আগের স্ত্রীকে অস্বীকার করেন। পরে ২০১১ সালের ২৩ মার্চ বাবুল হাওলাদারের বিরুদ্ধে মঠবাড়িয়া থানায় ধর্ষণের মামলা করেন ওই নারী। দীর্ঘ শুনানি শেষে মঙ্গলবার আদালত এই রায় দেন।রাষ্ট্রপক্ষে মামলাটি পরিচালনা করেন নারী ও শিশু নির্যাতন দমন আদালতের বিশেষ পিপি আব্দুল রাজ্জাক খান বাদশা। তবে আসামি পক্ষে কোনো আইনজীবী ছিলেন না।মাহামুদুর রহমান মাসুদ/এমবিআর/এমকেএইচ</body>
</article>
