<article>
  <headline>
ধর্ষণকারীদের দৃষ্টান্তমূলক শাস্তি দাবি
</headline>
  <url>https://www.jagonews24.com/national/news/429035</url>
  <published_at>
</published_at>
  <category>ধর্ষণ</category>
  <body>দিনে দিনে শিশু ও নারী ধর্ষণের ঘটনা বেড়েই চলেছে উল্লেখ করে ধর্ষণকারীদের দৃষ্টান্তমূলক শাস্তি দাবি জানিয়েছে বাংলাদেশ মহিলা পরিষদ। মঙ্গলবার জাতীয় প্রেস ক্লাবের সামনে বাংলাদেশ মহিলা পরিষদ কেন্দ্রীয় কমিটির উদ্যোগে আয়োজিত মানববন্ধনে এ দাবি জানানো হয়।চট্টগ্রামের সীতাকুণ্ডে ত্রিপুরা পল্লীতে আদিবাসী দুই কিশোরীকে ধর্ষণ ও হত্যার ঘটনার প্রতিবাদে বাংলদেশ মহিলা পরিষদ এ মানববন্ধনের আয়োজন করে।মানববন্ধনে বক্তারা আদিবাসী দুই কিশোরী ধর্ষণ ও হত্যার প্রতিবাদে তীব্র ক্ষোভ ও নিন্দা জানিয়ে আসামিদের দৃষ্টান্তমূলক শাস্তি দাবি জানান বক্তারা।তারা বলেন, দেশে ক্রমাগত বেড়ে-চলেছে শিশু ও নারী ধর্ষণের ঘটনা। তাই সরকার, আইন প্রয়োগকারী সংস্থা, প্রশাসন, রাজনৈতিক নেতৃত্ব এবং সমাজের সচেতন নাগরিক সমাজের প্রতি আহ্বান জানিয়ে আমরা বলতে চাই, যেন এই ক্রমবর্ধমান নারী নির্যাতনকে জাতীয় একটি দুর্যোগের মতো বিবেচনায় নিয়ে ধর্ষণ ও নারী নির্যাতনের বিরুদ্ধে সবাই ঐক্যবদ্ধভাবে প্রতিবাদ গড়ে তোলেন।আর তা না হলে নারীর অগ্রযাত্রা ব্যাহত হবে এবং দেশে ও সমাজে নিরাপত্তাহীনতার ও আতঙ্কের পরিবেশ সৃষ্টি হবে বলেও মন্তব্য করেন তারা। মানববন্ধনে উপস্থিত ছিলেন সংগঠনের কেন্দ্রীয় কমিটির সহ-সভাপতি রেখা চৌধুরী, সহ-সাধারণ সম্পাদক অ্যাডভোকেট মাসুদা রেহানা বেগম, আন্তর্জাতিক সম্পাদক রেখা সাহা, ঢাকা মহানগর কমিটির সাংগঠনিক সম্পাদক কানিজ ফাতেমা টগর, পরিচালক-লিগ্যাল অ্যাডভোকেসি অ্যাডভোকেট মাকছুদা আখতার লাইলী প্রমুখ।এএস/এমআরএম/এমএস</body>
</article>
