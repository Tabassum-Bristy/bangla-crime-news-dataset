<article>
  <headline>
নির্যাতিতদের দেখভালের দায়িত্বে গয়েশ্বর-সেলিমা
</headline>
  <url>https://www.jagonews24.com/politics/news/513931</url>
  <published_at>
</published_at>
  <category>ধর্ষণ</category>
  <body>নারী ও শিশু নির্যাতন-ধর্ষণের ঘটনা সম্প্রতি বেড়ে গেছে দাবি করে গভীর উদ্বেগ প্রকাশ করেছে বিএনপি। এসব নির্যাতন রোধে দলটির পক্ষ থেকে কর্মসূচি দেয়ার কথাও বলা হয়েছে।সোমবার দলটির সর্বোচ্চ নীতি নির্ধারণী ফোরাম জাতীয় স্থায়ী কমিটির দুই সদস্য গয়েশ্বর চন্দ্র রায় এবং বেগম সেলিমা রহমানকে এসব নির্যাতনের ঘটনা পর্যবেক্ষণ এবং নির্যাতিতদের দলের পক্ষ থেকে সহায়তার জন্য দায়িত্ব দেয়া হয়েছে।বিএনপি চেয়ারপারসনের প্রেস উইং সদস্য শায়রুল কবির খান জাগো নিউজকে এ তথ্য নিশ্চিত করেছেন।শায়রুল বলেন, ‘নারী ও শিশু নির্যাতন-ধর্ষণ বেড়ে গেছে। এ নিয়ে দলের পক্ষ থেকে খুব শিগগিরই সংবাদ সম্মেলন করা হবে এবং কর্মসূচি ঘোষণা করা হবে। নির্যাতনের ঘটনার তথ্য-উপাত্ত সংগ্রহের জন্য দলের উচ্চপর্যায়ের দু’জন গয়েশ্বর চন্দ্র রায় এবং বেগম সেলিমা রহমানকে দায়িত্ব দেয়া হয়েছে।’বেগম সেলিমা রহমান বলেন, ‘নারী ও শিশু নির্যাতনের ঘটনা আশঙ্কাজনকভাবে বেড়ে গেছে। আমরা এসব পর্যবেক্ষণ করব এবং প্রয়োজনে নির্যাতিতদের কাছে যাব। তাদের পাশে দাঁড়াব।’কেএইচ/এনডিএস/জেআইএম</body>
</article>
