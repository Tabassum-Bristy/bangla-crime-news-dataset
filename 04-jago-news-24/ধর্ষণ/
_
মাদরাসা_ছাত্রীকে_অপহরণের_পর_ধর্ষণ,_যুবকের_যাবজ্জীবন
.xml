<article>
  <headline>
মাদরাসা ছাত্রীকে অপহরণের পর ধর্ষণ, যুবকের যাবজ্জীবন
</headline>
  <url>https://www.jagonews24.com/country/news/458907</url>
  <published_at>
</published_at>
  <category>ধর্ষণ</category>
  <body>বরিশালের বাবুগঞ্জ উপজেলায় দশম শ্রেণির এক মাদরাসা ছাত্রীকে অপহরণের পর ধর্ষণের দায়ে মনির হোসেন নামে এক যুবককে দুটি ধারায় কারাদণ্ড দিয়েছেন আদালত। ধর্ষণের দায়ে যাবজ্জীবন কারাদণ্ড ও ৫০ হাজার টাকা জরিমানা অনাদায়ে আরও দুই বছরের কারাদণ্ড এবং অপহরণের দায়ে ১৪ বছর কারাদণ্ড ও ৫০ হাজার টাকা জরিমানা করা হয়।মঙ্গলবার বিকেলে আসামির অনুপস্থিতিতে নারী ও শিশু নির্যাতন দমন ট্রাইবুনালের বিচারক মো. আবু শামীম আজাদ এ রায় দেন।দণ্ডপ্রাপ্ত মনির বাবুগঞ্জ উপজেলার মহিষাদি গ্রামের মৃত নাজেম আলী ফকিরের ছেলে।নারী ও শিশু নির্যাতন দমন ট্রাইবুনালের বেঞ্চ সহকারী (পেশকার) মো. আজিবর রহমান রায়ের বরাত দিয়ে জানান, মাদরাসায় আসা-যাওয়ার পথে মেয়েটিকে উত্ত্যক্ত করতো মনির। ২০০৯ সালের ৪ জুন মনির তার সহযোগীদের নিয়ে তাকে অপহরণ করে বরিশাল নগরীর একটি বাসায় রেখে একাধিকবার ধর্ষণ করে। পরদিন মেয়েটিকে নিয়ে মনির ঢাকায় যাওয়ার উদ্দেশে নগরীর নথুল্লাবাদ বাসস্ট্যান্ড এলাকায় যায়। এ সময় মেয়েটির বাবাকে দেখে মনির পালিয়ে যায়।এ ঘটনায় ১০ জুন ওই মাদরাসাছাত্রী বাদী হয়ে মামলা দায়ের করে। মামলার তদন্তকারী কর্মকর্তা বাবুগঞ্জ থানা পুলিশের এসআই আব্দুল মজিদ হাওলাদার একমাত্র মনিরকে অভিযুক্ত করে আদালতে চার্জশিট দাখিল করেন। ৮ জনের সাক্ষ্যগ্রহণ শেষে বিচারক আজ এই রায় দেন।তবে উভয় দণ্ড দণ্ডিত হওয়ায় একই সঙ্গে কার্যকরের ক্ষেত্রে আসামিকে যাবজ্জীবন কারাদণ্ড এবং ১ লাখ টাকা জরিমানা অনাদায়ে আরও দুই বছর কারা ভোগ করতে হবে।সাইফ আমীন/আরএআর/এমএস</body>
</article>
