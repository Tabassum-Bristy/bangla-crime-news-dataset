<article>
  <headline>
বনানীর ধর্ষকদের গ্রেফতারে ৭২ ঘণ্টার আল্টিমেটাম
</headline>
  <url>https://www.jagonews24.com/national/news/268465</url>
  <published_at>
</published_at>
  <category>ধর্ষণ</category>
  <body>রাজধানীর বনানীতে ‘দ্য রেইট ট্রি’ হোটেলে বেসরকারি বিশ্ববিদ্যালয়ের দুই শিক্ষার্থীকে ধর্ষণে অভিযুক্ত তিন প্রধান আসামিসহ এতে জড়িত সবাইকে ৭২ ঘণ্টার মধ্যে গ্রেফতার করার আল্টিমেটাম দিয়েছে ‘ছাত্র-শিক্ষক-লেখক-শিল্পী-সাংবাদিক-সংস্কৃতিকর্মীবৃন্দ’।বুধবার শাহবাগে এক সমাবেশে তারা এই আল্টিমেটাম দেন। সমাবেশের সঞ্চালক রবিন হাসান এই ঘোষণা দেন।এসময় তিনি বলেন, ৭২ ঘণ্টার মধ্যে যদি তাদের গ্রেফতার না করা হয়, তাহলে শাহবাগ থেকে বনানী পর্যন্ত অভিযাত্রা করবেন তারা। তারা বনানী থানার সামনে অবস্থান কর্মসূচি পালন করবেন। এই অভিযাত্রায় সাধারণ মানুষকে অংশ নেয়ার আহ্বান জানানো হয় সমাবেশে।কাটুনিস্ট আহসান হাবিব বলেছেন, শুধু ধর্ষকদের বিচার চাইলে হবে না। যেসব পুলিশ ধর্ষণের ঘটনায় মামলা নিতে গড়িমসি করে তাদেরও বিচার চাইতে হবে।আহসান হাবিব বলেন, আমার বাবা একজন পুলিশ ছিলেন, আমি জানি, পুলিশ চাইলে ২৪ ঘণ্টার মধ্যে অপরাধমুক্ত করতে পারে। আশা করছি দোষীদের গ্রেফাতার করে দৃষ্টান্তমূলক শাস্তি দেয়া হবে।অনলাইন একটিভিস্ট সংগীতা ঈমাম বলেন, শুধু সমাজ ব্যবস্থাকে দায়ী করলে হবে না। এ ধরণের ধর্ষণের পেছনে রাজনৈতিক উদ্দেশ্য আছে কি না তাও খতিয়ে দেখতে হবে।মানবাধিকার কর্মী খুশি কবির বলেন, যথেষ্ট হয়েছে- এ ধরনের বিচারহীনতার সংস্কৃতি মেনে নেয়া যায় না। আমাদের অসুস্থ মানসিকতা দূর করতে হবে। প্রত্যেকে নিজের জায়গা থেকে প্রতিরোধ গড়ে তুলতে হবে।ঢাকা বিশ্ববিদ্যালয়ের শিক্ষক সুতপা ভট্টাচার্য বলেন, আমাদের মানসিকতার পরিবর্তন করা দরকার। আপনাদের প্রতি দাবি একটাই পুরুষ থেকে মানুষ হোন। পাশে দাঁড়ানো মেয়েটাকে মা কিংবা বোন ভাবার দরকার নেই অন্তত চাহনি পরিবর্তন করুন।উল্লেখ্য, গত ২৮ মার্চ ওই হোটেলে বন্ধুর মাধ্যমে এক জন্মদিনের অনুষ্ঠানে যোগ দিতে গিয়ে ধষর্ণের শিকার হন ওই দুই তরুণী। ধর্ষকরা ধর্ষণের চিত্র ভিডিও করে। এমনকি নানা ধরনের হুমকিও দেয়। প্রাণের ভয়ে প্রায় ৪০ দিন চুপ থেকে দুই তরুণী গত ৬ মে বনানী থানায় ধষর্ণের অভিযোগ করেন।এআর/জেডএ/এমএস</body>
</article>
