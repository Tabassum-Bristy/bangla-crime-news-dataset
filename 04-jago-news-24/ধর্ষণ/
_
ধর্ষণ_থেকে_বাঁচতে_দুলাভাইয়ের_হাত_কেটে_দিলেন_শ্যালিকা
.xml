<article>
  <headline>
ধর্ষণ থেকে বাঁচতে দুলাভাইয়ের হাত কেটে দিলেন শ্যালিকা
</headline>
  <url>https://www.jagonews24.com/country/news/522783</url>
  <published_at>
</published_at>
  <category>ধর্ষণ</category>
  <body>রংপুরে শ্যালিকাকে ধর্ষণের চেষ্টা করেছেন দুলাভাই। এ সময় ধর্ষণ থেকে নিজেকে রক্ষা করতে বঁটি দিয়ে দুলাভাইয়ের হাত কেটে দিয়েছেন শ্যালিকা।এ ঘটনায় থানায় নারী ও শিশু নির্যাতন দমন আইনে মামলা করেছেন শ্যালিকা। পরে শ্যালিকাকে ধর্ষণচেষ্টায় অভিযুক্ত দুলাভাই রফিকুল ইসলামকে (২৮) গ্রেফতার করেছে পুলিশ। গ্রেফতার রফিকুল কাউনিয়া উপজেলার হারাগাছ পৌর এলাকার পশ্চিম পোদ্দারপাড়া বাঁধেরপাড় গ্রামের সামছুল হকের ছেলে।মামলার তদন্ত কর্মকর্তা রংপুর মেট্রোপলিটন পুলিশের হারাগাছ থানা পুলিশের এসআই রসিক কুমার কুণ্ড বলেন, রোববার রাতে দক্ষিণ বানুপাড়া এলাকায় নিজ বাড়িতে ঘুমিয়ে ছিলেন দুই সন্তানের জননী ওই গৃহবধূ।ওই সময় তার স্বামী বাড়িতে ছিলেন না। পাশেই বাঁধেরপাড় এলাকায় বাড়িতে থাকেন তার দুলাভাই রফিকুল ইসলাম। স্বামী বাড়ি না থাকার সুযোগে ভোর সাড়ে ৪টার দিকে দুলাভাই রফিকুল দরজার শিকল খুলে শ্যালিকাকে ধর্ষণের চেষ্টা করেন। এ সময় ধর্ষণের হাত থেকে নিজেকে বাঁচাতে বঁটি দিয়ে দুলাভাইয়ের হাতে কোপ মারেন শ্যালিকা। এতে দুলাভাইয়ের ডান হাত কেটে যায়।এ ঘটনায় সোমবার ওই গৃহবধূ বাদী হয়ে থানায় নারী ও শিশু নির্যাতন দমন আইনে দুলাভাইয়ের বিরুদ্ধে মামলা করেন। পরে অভিযান চালিয়ে রফিকুল ইসলামকে গ্রেফতার করা হয়। প্রাথমিক জিজ্ঞাসাবাদে রফিকুল শ্যালিকাকে ধর্ষণের চেষ্টার কথা স্বীকার করেছেন বলেও জানান এসআই রসিক কুমার কুণ্ড।ঘটনার সত্যতা নিশ্চিত করে হারাগাছ থানা পুলিশের ভারপ্রাপ্ত কর্মকর্তা (ওসি) এ.কে.এম নাজমুল কাদের বলেন, শ্যালিকাকে ধর্ষণচেষ্টা মামলায় গ্রেফতার রফিকুলকে সোমবার বিকেলে আদালতে পাঠানো হয়েছে। তাকে কারাগারে পাঠানোর নির্দেশ দেন আদালত।জিতু কবীর/এএম/জেআইএম</body>
</article>
