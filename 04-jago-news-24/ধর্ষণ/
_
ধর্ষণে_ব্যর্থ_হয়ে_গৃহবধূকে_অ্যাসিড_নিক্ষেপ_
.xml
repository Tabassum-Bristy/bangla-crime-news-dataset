<article>
  <headline>
ধর্ষণে ব্যর্থ হয়ে গৃহবধূকে অ্যাসিড নিক্ষেপ!
</headline>
  <url>https://www.jagonews24.com/country/news/395941</url>
  <published_at>
</published_at>
  <category>ধর্ষণ</category>
  <body>লক্ষ্মীপুরের কমলনগর উপজেলায় ধর্ষণে ব্যর্থ হয়ে এক গৃহবধূকে অ্যাসিড নিক্ষেপ করেছে বলে অভিযোগ উঠেছে। এ ঘটনার পর থেকে ইটভাটার শ্রমিক অভিযুক্ত মো. হারুনের (২৫) পলাতক রয়েছেন।শনিবার দুপুুরে আক্রান্ত গৃহবধূকে লক্ষ্মীপুর সদর হাসপাতালে পরীক্ষা ও চিকিৎসার জন্য পাঠানো হয়েছে। এর আগে বৃহস্পতিবার রাতে উপজেলার তোরাবগঞ্জ ইউনিয়নের চর পাগলা গ্রামে অ্যাসিড নিক্ষেপের ঘটনা ঘটে।এরপর স্থানীয়ভাবে বিষয়টি সমাধানের আশ্বাস দিয়ে থানা পুলিশকে জানানো হয়নি। একদিন পর শুক্রবার (২২ ডিসেম্বর) খবর পেয়ে ওই নারীকে উদ্ধার করে পুলিশ।গৃহবধূর স্বামী এলাকার বাইরে ইটভাটার শ্রমিকের কাজ করেন। অভিযুক্ত হারুন চর পাগলা গ্রামের আবুল কাসেমের ছেলে। তিনিও ইটভাটার শ্রমিক।গৃহবধূ ও তার স্বজনদের অভিযোগ, হারুন বৃহস্পতিবার রাতে কৌশলে গৃহবধূর ঘরে ঢুকে কুপ্রস্তাব দেয়। এতে রাজি না হওয়ায় ধর্ষণের চেষ্টা করে। ব্যর্থ হয়ে অ্যাসিড নিক্ষেপ করে পালিয়ে যায়।এ ঘটনার পর স্থানীয় একটি মহল বিষয়টি থানা পুলিশকে না জানিয়ে এলাকায় প্রাথমিক চিকিৎসা করায়। এ সময় ঘটনাটি স্থানীয়ভাবে সমাধানের চেষ্টা করা হয়। খবর পেয়ে পুলিশ গৃহবধূকে উদ্ধার করে থানায় নিয়ে আসে।এ বিষয়ে অভিযুক্ত হারুন বলেন, আমাকে ওই বাড়িতে ডেকে নেয়া হয়েছে। ধর্ষণচেষ্টা ও অ্যাসিড নিক্ষেপের বিষয়টি সত্য নয়।কমলনগর থানা পুলিশের পরিদর্শক (তদন্ত) আলমগীর হোসেন বলেন, গৃহবধূকে উদ্ধার করে উপজেলা স্বাস্থ্য কমপ্লেক্সে নেয়া হয়েছে। তার কপালের কিছু অংশে কালো দাগ রয়েছে। প্রাথমিকভাবে ধারণা করা হচ্ছে, ব্যাটারির পানি নিক্ষেপ করা হয়েছে।ওই পুলিশ কর্মকর্তা বলেন, তাকে সদর হাসপাতালে পাঠানো হয়েছে। পরীক্ষা-নিরীক্ষার পর অভিযোগের ভিত্তিতে আইনগত ব্যবস্থা নেয়া হবে। অভিযুক্ত হারুনকে আটকের চেষ্টা চলছে বলেও জানান তিনি।কাজল কায়েস/এএম/জেআইএম</body>
</article>
