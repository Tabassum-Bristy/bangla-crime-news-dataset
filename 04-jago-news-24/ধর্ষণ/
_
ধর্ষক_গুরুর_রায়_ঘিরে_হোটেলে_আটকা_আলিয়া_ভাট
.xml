<article>
  <headline>
ধর্ষক গুরুর রায় ঘিরে হোটেলে আটকা আলিয়া ভাট
</headline>
  <url>https://www.jagonews24.com/entertainment/bollywood/332095</url>
  <published_at>
</published_at>
  <category>ধর্ষণ</category>
  <body>ভারতের বিতর্কিত ধর্মগুরু গুরমিত রাম রহিম সিং ধর্ষণের দায়ে দোষী সাব্যস্ত হওয়ার পর আবারও সহিংসতার আশঙ্কায় শুটিং বাতিল করে হোটেলে বন্দি দিন পার করছেন প্রিয়দর্শিনী অভিনেত্রী আলিয়া ভাট। চলচ্চিত্র ‘রাজি'র পুরো ইউনিট বর্তমানে শ্যুটিং বন্ধ করে পাতালিয়া শহরের একটি হোটেলে অবস্থানের কথা জানিয়েছেন নির্মাণাধীন চলচ্চিত্রটির পরিচালক মেঘনা গুলজার।মেঘনা গুলজার জানান, পাঞ্জাব এবং হরিয়ানায় ডেরা সাচ্চা সৌদার সমর্থকদের ব্যাপক তাণ্ডবের পর আবারও সহিংসতার অাশঙ্কায় শ্যুটিং বাতিল করা হয়েছে। ‘রাজি’র কিছু দৃশ্যধারণ সম্পন্ন হলেও এখনও অনেক দৃশ্যধারণ বাকি রয়েছে। তাদের ইচ্ছে ছিল ১০ সেপ্টেম্বর পর্যন্ত শ্যুটিং করার।তিনি আরও বলেন, এখনও বুঝতে পারছি না, পরিস্থিতি কোন দিকে যাবে। শ্যুটিং একেবারে বাতিল (প্যাক আপ) করে দিলে, পরে শিডিউল পেতে ঝামেলা হবে। সেকারণে পুরো টিম নিয়ে হোটেলে অবস্থান করছেন তিনি; যদি পরিস্থিতি দ্রুত নিয়ন্ত্রণে চলে আসে, সে আশায়।একটি সূত্র জানিয়েছে, সপ্তাহের শেষ দিন থেকে পুরো ইউনিটের লোকজন হোটেলে অবস্থান করছে। এ ধরনের পরিস্থিতির মধ্যে ঝুঁকি নিয়ে কেউ বাইরে কাজ করতে আগ্রহী নয়।‘রাজি’র দৃশ্য ধারণের জন্য পাতালিয়ার বিভিন্ন এলাকা বাছাই করা হয়েছে। কিন্তু কারফিউ জারি থাকার কারণে বিশাল ইউনিট নিয়ে কাজ করাও সম্ভব নয়। তাছাড়া রাম রহিমের ভক্তদের তাণ্ডবে ৩৮ জন নিহত এবং আড়াই শতাধিক আহতের পর ওই এলাকায় শ্যুটিং করার পরিস্থিতির কথা কল্পনা করাটাও অযৌক্তিক।সেকারণে শ্যুটিং করা না করার ব্যাপারে ‘রাজি’র পুরো ইউনিট বসে আলোচনাও করেছে। অন্যদিকে রাম রহিম সিংয়ের ভক্তদের সহিংসতার মাঝে হেলিকপ্টার যোগে বিতর্কিত এই ধর্মগুরুকে পঞ্চকুলা থেকে রোহতকের কারাগারে নেয়া হয়েছে।শুক্রবার ধর্ষণে দোষী সাব্যস্ত হওয়ার পর হরিয়ানা, পাঞ্জাব, দিল্লিসহ ভারতের বিভিন্ন অংশে দাঙ্গা ও অগ্নিসংযোগ করে রাম রহিমের ভক্তরা। সোমবার তার বিরুদ্ধে সাজা ঘোষণা করাকে কেন্দ্র করে যাতে একই ধরনের পরিস্থিতির পুনরাবৃত্তি না ঘটে, সেদিক বিবেচনা করে বিচারপতি জগদ্বীপ সিংকে হেলিকপ্টারযোগে রোহতকের কারাগারে নেয়া হয়েছে। সেখানেই তিনি রাম রহিমের বিরুদ্ধে রায় ঘোষণা করবেন।সূত্র : এনডিটিভিকেএ/এমএস</body>
</article>
