<article>
  <headline>
মেয়েকে ধর্ষণের দায়ে ৪৮ বছর জেল
</headline>
  <url>https://www.jagonews24.com/probash/news/337933</url>
  <published_at>
</published_at>
  <category>ধর্ষণ</category>
  <body>নিজের মেয়েকে ধর্ষণের দায়ে বাবাকে ৪৮ বছরের কারাদণ্ড দিয়েছেন মালয়েশিয়ার একটি বিশেষ আদালত। একই সঙ্গে ওই বাবাকে ২৪ ঘা বেত্রাঘাতেরও নির্দেশ দেয়া হয়।শুক্রবার (৮ সেপ্টেম্বর) মালয়েশিয়ার পেটালিং জায়া নগরীর শিশু যৌন নির্যাতন প্রতিরোধকারী একটি বিশেষ আদালত এ রায় দেন। বিশেষ আদালতের বিচারক জং জারিদা সাজালি এ রায় ঘোষণা করেন।ধর্ষকের সামনে রায় পড়ে শোনানো হয়। সে সময় তিনি চুপ ছিলেন। ধর্ষকের পরিচয় গোপন রাখতেই তার নাম ও পরিচয় প্রকাশ করা হয়নি।মামলার তদন্তে বলা হয়, ২০১৩ সালের ৩ এপ্রিলে ওই ধর্ষক বাবা মেয়েকে নিয়ে মক্কায় ওমরাহ করতে যান। সেখানেই তিনি ১৩ বছরের মেয়েকে প্রথমবার ধর্ষণ করেন। এরপর দেশে ফিরে আরও কয়েকবার ধর্ষণ করেন।মামলার নথির বরাত দিয়ে মালয়েশিয়ার সংবাদমাধ্যম নিউ স্ট্রেইটস টাইম জানায়, ৩৬ বছর বয়সী ধর্ষক ওই ব্যক্তি তিন সন্তানের জনক। আর ধর্ষণের শিকার মেয়েটি তার বড় সন্তান। ২০১৫ সালে ওই ব্যক্তির সঙ্গে স্ত্রীর ছাড়াছাড়ি হয়ে যায়। এরপর থেকে ছোট দুই মেয়ে মায়ের কাছে থাকত। আর বড় মেয়েকে নিজের কাছে রাখেন ওই ধর্ষক।সংবাদমাধ্যমটি আরও জানায়, কিশোরী মেয়ের জবানবন্দি থেকে জানা যায়, মূলত ভয় ও লোভ দেখিয়ে ধর্ষণ করতেন ওই ব্যক্তি। কিশোরী মেয়েকে বিকৃত যৌনকাজেও বাধ্য করতেন।দুই বছর পর ধর্ষক বাবা বাকি দুই মেয়েকেও নিজের কাছে নিয়ে রাখতে চান। তখন বড় মেয়ে মায়ের কাছে পুরো ব্যাপারটি খুলে বলে। এরপর ধর্ষকের বিরুদ্ধে মামলা করেন তার সাবেক স্ত্রী।মালয়েশিয়ার নারী, পরিবার ও কমিউনিটি উন্নয়ন মন্ত্রী দাতুক সেরি রোহানি আবদুল কারিম রায়ের সময় উপস্থিত ছিলেন। সংবাদমাধ্যমকে তিনি বলেন, এই রায় শিশু নির্যাতনের বিরুদ্ধে সচেতনতা বাড়াবে।জেএইচ/জেআইএম</body>
</article>
