<article>
  <headline>
ধর্ষক তুফানের ফাঁসির দাবিতে ঝাড়ু মিছিল
</headline>
  <url>https://www.jagonews24.com/country/news/317026</url>
  <published_at>
</published_at>
  <category>ধর্ষণ</category>
  <body>বগুড়ায় শিক্ষার্থী ধর্ষণ এবং মা-মেয়ের মাথা ন্যাড়া করার ঘটনায় জড়িত ধর্ষক তুফান সরকার ও পৌর কাউন্সিলর মার্জিয়া হাসান রুমকিসহ সহযোগীদের দ্রুত আইনে বিচার ও ফাঁসির দাবিতে বগুড়ায় ঝাড়ু মিছিল করেছে জেলা জাতীয়তাবাদী মহিলা দল। একই দাবিতে শহরে মানববন্ধন ও সমাবেশ করেছে বাংলাদেশ নারী মুক্তি সংসদ।বুধবার দুপুর ১২টার দিকে শহরের নবাববাড়ী রোডের দলীয় কার্যালয়ের সামনে থেকে জাতীয়তাবাদী মহিলা দলের নেতাকর্মীরা এ ঝাড়ু মিছিল বের করেন। মিছিলটি শহর পুলিশ ফাঁড়ি অতিক্রম করার সময় পুলিশি বাধায় পড়ে। এ সময় পুলিশ মিছিলকারীদের কাছ থেকে ব্যানার কেড়ে নেয়।ওই মিছিলে জেলা মহিলা দলের সভানেত্রী লাভলী রহমান ছাড়াও শামীমা আক্তার পলিন, শেফালী হক, জেবুন্নেছা জেবা, সুরাইয়া জেরিন রনি, নাজমা আক্তারসহ অন্যান্য নেতাকর্মী অংশ নেন।বগুড়া শহর টাউন ফাঁড়ি পুলিশের দায়িত্বপ্রাপ্ত কর্মকর্তা (টিএসআই) ফজলে-ই ইলাহী বলেন, তাদের ব্যানার কেড়ে নেয়া বা বাধা দেয়া হয়নি। তবে অনুমতি ছাড়া মিছিল করতে নিষেধ করা হয়েছে।এদিকে, ওই ঘটনায় অভিযুক্তদের দৃষ্টান্তমূলক শাস্তির দাবিতে মানববন্ধন ও সমাবেশে করেছে বাংলাদেশ নারী মুক্তি সংসদ জেলা শাখা। বুধবার দুপুরে শহরের সাতমাথায় এই কর্মসূচি পালন করা হয়।জেলা নারী মুক্তি সংসদের সহ-সভাপতি দৌলতন বেগমের সভাপতিত্বে ও ফেরদৌসি মীরের সঞ্চালনায় কর্মসূচিতে প্রধান অতিথি হিসেবে বক্তব্য রাখেন সংগঠনের কেন্দ্রীয় সাধারণ সম্পাদক সালেহা সুলতানা।এতে সংহতি জানিয়ে বক্তব্য রাখেন জেলা ওয়ার্কার্স পার্টির সভাপতি অ্যাডভোকেট আব্দুর রাজ্জাক, সাধারণ সম্পাদক বেলাল আহমেদ, জেলা জাতীয় কৃষক সমিতির সভাপতি আব্দুর রউফ, জেলা যুবমৈত্রীর সভাপতি তাইজুল ইসলাম রোম, এনামুল হক বাবলু ও সহিদুল ইসলাম সোহেল প্রমুখ।লিমন বাসার/এএম/জেআইএম</body>
</article>
