<article>
  <headline>
মোটরসাইকেলে এসে ইব্রাহিম বলল ধর্ষণ করেছি আমি
</headline>
  <url>https://www.jagonews24.com/country/news/450170</url>
  <published_at>
</published_at>
  <category>ধর্ষণ</category>
  <body>লক্ষ্মীপুরের রামগতি উপজেলায় কিশোরীকে ধর্ষণের ঘটনা ধামাচাপা দেয়ার চেষ্টা করায় ইউপি সদস্যসহ দুইজনের বিরুদ্ধে মামলা করা হয়েছে।সোমবার দুপুরে লক্ষ্মীপুর নারী ও শিশু নির্যাতন দমন ট্রাইব্যুনালে ওই কিশোরী বাদী হয়ে এ মামলা করেন। আসামিরা হলো- উপজেলার চররমিজ ইউনিয়নের চরগোসাই গ্রামের শাহাব উদ্দিনের ছেলে মো. ইব্রাহিম ও একই ইউনিয়ন পরিষদের ৩ নম্বর ওয়ার্ডের সদস্য (মেম্বার) মো. নোমান।মামলার বিষয়টি নিশ্চিত করে বাদীর আইনজীবী ফখরুল আলম নাহিদ বলেন, আদালত মামলাটি তদন্ত করার জন্য সিআইডিকে নির্দেশ দিয়েছেন।মামলা সূত্রে জানা যায়, পূর্ব-পরিচয়ের জের ধরে মঙ্গলবার (৪ সেপ্টেম্বর) বিকেলে বাড়ির সামনের রাস্তা থেকে ইব্রাহিম ওই কিশোরীকে তুলে নিয়ে যায়। পরে উপজেলার চরগোসাই গ্রামের একটি পরিত্যক্ত বাড়ির বাগানে নিয়ে ধর্ষণ করা হয়। আতঙ্কিত কিশোরী চিৎকার শুরু করলে ইব্রাহিম মোটরসাইকেল নিয়ে পালিয়ে যায়। সেখান থেকে গিয়ে কিশোরী তার খালুকে বিষয়টি জানায়। পরে অভিযুক্তকে ডেকে আনা হয় স্থানীয় বিবিরহাটে। সেখানে মোটরসাইকেলে এসে জনসম্মুখে ধর্ষণের কথা স্বীকার করে সে। পরে তাকে রামগতি থানা পুলিশের কাছে সোপর্দ করা হয়। এ ঘটনা মীমাংসা করে দেয়া শর্তে ইউপি সদস্য মো. নোমানের জিম্মায় ধর্ষণকারীকে ছেড়ে দেয়া হয়। কিন্তু ঘটনাটি ধামাচাপা ও মামলা না করতে ইউপি সদস্য লোকজন দিয়ে ওই কিশোরী ও তার পরিবারকে হুমকি দিয়ে আসছে। পরে ওই কিশোরি বাদী হয়ে দুইজনের বিরুদ্ধে মামলা করেছেন।জানতে চাইলে অভিযোগ অস্বীকার করে ইউপি সদস্য মো. নোমান বলেন, অভিযোগকারী কিশোরী অসুস্থ। তার লোকজন ইব্রাহিমকে মারধর করে ধর্ষণের স্বীকারোক্তি আদায় করেছিল। পুলিশ ঘটনাটি মিথ্যা জানতে পেরে আমার জিম্মায় দেয়। ঘটনা ধামাচাপা দেয়ার বিষয়টি সত্য নয়।কাজল কায়েস/এএম/আরআইপি</body>
</article>
