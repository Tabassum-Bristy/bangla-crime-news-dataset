<article>
  <headline>
ননদের স্বামীর হাতে ধর্ষণের শিকার গৃহবধূ
</headline>
  <url>https://www.jagonews24.com/country/news/514374</url>
  <published_at>
</published_at>
  <category>ধর্ষণ</category>
  <body>সাভারের আশুলিয়ায় এক গৃহবধূকে ধর্ষণ করেছে ননদের স্বামী। এ ঘটনায় জড়িত ধর্ষক মোখলেসকে গ্রেফতার করেছে পুলিশ। পাশাপাশি ধর্ষণের শিকার ওই গৃহবধূর স্বাস্থ্য পরীক্ষার জন্য ঢাকা মেডিকেল হাসপাতালের ওয়ান-স্টপ ক্রাইসিস সেন্টারে (ওসিসি) পাঠানো হয়েছে।বুধবার দুপুরে ধর্ষক মোখলেসের পাঁচদিনের রিমান্ড চেয়ে আদালতে পাঠিয়েছে পুলিশ। এর আগে মঙ্গলবার রাতে অভিযান চালিয়ে আশুলিয়া থেকে ধর্ষক মোখলেসকে গ্রেফতার করা হয়। এ ঘটনায় ভুক্তভোগী ওই গৃহবধূ বাদী হয়ে আশুলিয়া থানায় মামলা করেছেন।গ্রেফতার মোখলেস উদ্দিন (৩৮) গাইবান্ধার গোবিন্দগঞ্জ উপজেলার কানিপুর গ্রামের বাসিন্দা এবং বর্তমানে গাজীপুরের পল্লীবিদ্যুৎ এলাকায় বসবাস করতো।মামলার এজাহার থেকে জানা যায়, শনিবার (১৩ জুলাই) সন্ধ্যায় স্বামী দুর্ঘটনার শিকার হয়েছেন জানিয়ে গৃহবধূকে দ্রুত টাকা নিয়ে আশুলিয়ার বাইপাইলে আসতে বলে ননদের স্বামী মোখলেস। পরে গৃহবধূ টাকা জোগাড় করে মিরপুর পাইকপাড়া থেকে বাইপাইলে আসেন। ননদের স্বামী ওই গৃহবধূকে বাইপাইলের নিশ্চিতপুরে এক আত্মীয়ের বাসায় নিয়ে যায়। নিশ্চিতপুরে নিয়ে যাওয়ার পর ওই গৃহবধূর টাকা হাতিয়ে নেয় মোখলেস। একপর্যায়ে গৃহবধূকে ওই বাসায় আটকে ধর্ষণ করে মোখলেস। পরে গৃহবধূকে ভয়ভীতি দেখিয়ে তাড়িয়ে দেয়া হয়।ঘটনার সত্যতা নিশ্চিত করে আশুলিয়া থানা পুলিশের উপপরিদর্শক (এসআই) মো. বদরুজ্জামান বলেন, গৃহবধূর ধর্ষণ মামলায় মোখলেসকে গ্রেফতার করা হয়েছে। ধর্ষক মোখলেসের পাঁচদিনের রিমান্ড চেয়ে আদালতে পাঠানো হয়েছে। পাশাপাশি ধর্ষণের শিকার গৃহবধূর স্বাস্থ্য পরীক্ষার জন্য ঢাকা মেডিকেল হাসপাতালের ওয়ান-স্টপ ক্রাইসিস সেন্টারে (ওসিসি) পাঠানো হয়েছে।এএম/এমএস</body>
</article>
