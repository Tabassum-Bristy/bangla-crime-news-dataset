<article>
  <headline>
ধর্ষণে সংজ্ঞাহীন ৭ বছরের শিশু, পালাল ধর্ষক
</headline>
  <url>https://www.jagonews24.com/country/news/437337</url>
  <published_at>
</published_at>
  <category>ধর্ষণ</category>
  <body>পাবনায় ৭ বছরের এক শিশুকে ধর্ষণের ঘটনা ঘটেছে। সংজ্ঞাহীন অবস্থায় শিশুটিকে হাসপাতালে ভর্তি করা হয়েছে। ঘটনার পর পালিয়ে গেছে ধর্ষক সবুজ সরকার (২০)।মঙ্গলবার দুপুরে চাটমোহর উপজেলার মুলগ্রাম ইউনিয়নের ভবানীপুর গ্রামে এ ঘটনা ঘটে। অভিযুক্ত সবুজ ভবানীপুর গ্রামের মো. হৃদয় সরকারের ছেলে। নির্যাতনের শিকার শিশুটি ভবানীপুর সরকারি প্রাথমিক বিদ্যালয়ের দ্বিতীয় শ্রেণির ছাত্রী। ঘটনার পর থেকে পলাতক রয়েছে সবুজ সরকার।পুলিশ ও শিশুটির স্বজনরা জানায়, দুপুরে শিশুটি বাড়ির পাশের একটি ঘরে টেলিভিশন দেখছিল। এ সময় প্রতিবেশী সবুজ ঘরে ঢুকে তাকে ধর্ষণ করে। শিশুটির চিৎকারে পরিবারের লোকজন ছুটে আসলে সবুজ পালিয়ে যায়। আশঙ্কাজনক অবস্থায় শিশুটিকে উদ্ধার করে প্রথমে আটঘরিয়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক পাবনা জেনারেল হাসপাতালে পাঠিয়ে দেয়। এ সময় অতিরিক্ত রক্তক্ষরণে শিশুটি সংজ্ঞাহীন হয়ে পড়ে। বর্তমানে পাবনা জেনারেল হাসপাতালে তার চিকিৎসা চলছে।শিশুটির মা বলেন, আমি রান্না ঘরে মেয়ের জন্য ভাত রান্না করছিলাম। মেয়ে একা ঘরে বসে টিভি দেখছিল। এ সুযোগে সবুজ আমার মেয়ের সর্বনাশ করেছে। আমি এই নরপশুর শাস্তি চাই।পাবনা জেনারেল হাসপাতালের ওয়ান স্টপ ক্রাইসিস সেলের আইন কর্মকর্তা শামিমা নাসরিন সোনিয়া জানান, এখনও শিশুটির অবস্থা আশঙ্কাজনক। সে সুস্থ হওয়ার পর আমরা আইনি ব্যবস্থা নেব।হাসপাতালের দায়িত্বরত ইন্টার্ন চিকিৎসক মনিরুল ইসলাম রুবেল জানান, শিশুটির সফল অস্ত্রোপচার হয়েছে। এখন তার অবস্থা স্থিতিশীল। সর্বোচ্চ চিকিৎসা দেয়ার চেষ্টা করছি আমরা।চাটমোহর সার্কেলের এএসপি তাপস কুমার পাল বলেন, খবর পাওয়ার পরপরই ঘটনাস্থল ও হাসপাতালে গিয়ে শিশুটির খোঁজখবর নিয়েছি। ধর্ষককে গ্রেফতারের জন্য পুলিশের কয়েকটি টিম কাজ করছে।একে জামান/এএম/এমএস</body>
</article>
