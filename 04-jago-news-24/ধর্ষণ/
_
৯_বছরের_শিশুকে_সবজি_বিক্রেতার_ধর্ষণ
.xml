<article>
  <headline>
৯ বছরের শিশুকে সবজি বিক্রেতার ধর্ষণ
</headline>
  <url>https://www.jagonews24.com/country/news/497127</url>
  <published_at>
</published_at>
  <category>ধর্ষণ</category>
  <body>মৌলভীবাজারের শ্রীমঙ্গল উপজেলায় চতুর্থ শ্রেণির এক ছাত্রী (৯) ধর্ষণের শিকার হয়েছে। বিষয়টি জানাজানি হওয়ার পর ধর্ষক জামাল মিয়াকে (২০) আটক করে পুলিশের হাতে তুলে দিয়েছেন গ্রামবাসী।মঙ্গলবার সকালে শ্রীমঙ্গল উপজেলার পশ্চিম লইয়ারকুল গ্রামে এ ধর্ষণের ঘটনা ঘটে। ধর্ষণের শিকার শিশুকে গুরুতর অবস্থায় হাসপাতালে ভর্তি করা হয়েছে। শিশুটি স্থানীয় সরকারি প্রাথমিক বিদ্যালয়ের চতুর্থ শ্রেণিতে পড়ালেখা করছে।শিশুকে ধর্ষণের কথা জানাজানি হওয়ার পর ধর্ষক জামাল মিয়াকে আটক করে গ্রামবাসী। দুপুরে পুলিশ গিয়ে জামাল মিয়াকে আটক করে থানায় নিয়ে যায়। জামাল মিয়া একই গ্রামের সবজি বিক্রেতা।ধর্ষণের শিকার শিশুটির চাচা বলেন, সকালে আমার ভাতিজি বাড়ির পাশের চা-বাগান থেকে চা-পাতা তুলতে যায়। তখন একই গ্রামের জামাল মিয়া আমার ভাতিজির মুখে গামছা পেঁচিয়ে ধর্ষণ করে। গুরুতর অবস্থায় তাকে উদ্ধার করে শ্রীমঙ্গল উপজেলা স্বাস্থ্য কমপ্লেক্সে নেয়া হয়েছে।শ্রীমঙ্গল উপজেলা স্বাস্থ্য কমপ্লেক্সের আবাসিক মেডিকেল কর্মকর্তা ডা. মো. মহসীন বলেন, শিশুটির অবস্থা খারাপ। তাকে উন্নত চিকিৎসার জন্য শ্রীমঙ্গল হাসপাতাল থেকে মৌলভীবাজার সদর হাসাপাতালে পাঠানো হয়েছে।এ ব্যাপারে শ্রীমঙ্গল-কমলগঞ্জ সার্কেলের সহকারী পুলিশ সুপার আশরাফুজ্জামান জাগো নিউজকে বলেন, বিষয়টি শুনে সঙ্গে সঙ্গে হাসপাতালে পুলিশ পাঠিয়েছি। আমি নিজে ঘটনাস্থলে গিয়ে ধর্ষককে গ্রেফতার করেছি। শিশুটির মা-বাবা হাসপাতালে আছেন। শ্রীমঙ্গল থানায় মামলার প্রস্তুতি চলছে। মা-বাবা হাসপাতাল থেকে ফিরলেই এ ঘটনায় মামলা হবে।রিপন দে/এএম/পিআর</body>
</article>
