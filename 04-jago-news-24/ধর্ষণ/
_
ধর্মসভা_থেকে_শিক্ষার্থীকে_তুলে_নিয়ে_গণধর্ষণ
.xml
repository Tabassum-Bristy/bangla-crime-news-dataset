<article>
  <headline>
ধর্মসভা থেকে শিক্ষার্থীকে তুলে নিয়ে গণধর্ষণ
</headline>
  <url>https://www.jagonews24.com/country/news/406505</url>
  <published_at>
</published_at>
  <category>ধর্ষণ</category>
  <body>জামালপুরে এক এসএসসি পরীক্ষার্থী গণধর্ষণের শিকার হয়েছে বলে অভিযোগ উঠেছে। শুক্রবার রাতে সদরের কেন্দুয়া ইউনিয়নের দেওয়ানীপাড়া এলাকায় ধর্মসভা থেকে অপহরণ করে ওই ছাত্রীকে গণধর্ষণ করা হয় বলে পরিবারের অভিযোগ। ধর্ষিতার পরিবার জানায়, শুক্রবার রাতে ওই শিক্ষার্থী দেওয়ানীপাড়া মদিনাতুল উলুম হাফেজিয়া মাদরাসা মাঠে ধর্মসভা শুনতে যায়। এ সময় ওই গ্রামের সাব্বির হোসেন সেতুসহ তার সহযোগীরা দুই ছাত্রীকে অপহরণ করে। ওইদিন রাতেই ধর্মসভার কিছু দূর থেকে অপহৃত দুই ছাত্রীর মধ্যে একজনকে উদ্ধার করা গেলেও এসএসসি পরীক্ষার্থী ওই ছাত্রীকে নিয়ে যায় অপহরণকারীরা।পরদিন শনিবার ধর্মসভাস্থল থেকে আধা কিলোমিটার দূরে আবিরেরচর এলাকার একটি মাঠ থেকে অচেতন অবস্থায় ওই ছাত্রীকে উদ্ধার করা হয়। শনিবার রাতে ওই ছাত্রীকে জামালপুর জেনারেল হাসপাতালে ভর্তি করে স্বজনরা। এসএসসি পরীক্ষার্থী ওই ছাত্রীকে গণধর্ষণ করা হয়েছে বলে অভিযোগ করেছে পরিবারের সদস্যরা।ধর্ষিতা ওই শিক্ষার্থী জানান, স্থানীয় সাব্বির হোসেনসহ ৭ জন ধর্মসভা থেকে তাকে অপহরণ করে সারারাত পাশবিক নির্যাতন চালায়। নির্যাতনের এক পর্যায়ে ওই ছাত্রী জ্ঞান হারিয়ে ফেলে। এই অপরাধের সঙ্গে জড়িত সেতুসহ তার সহযোগীদের দৃষ্টান্তমূলক শাস্তির দাবি জানান তিনি। জামালপুর সদর থানার ভারপ্রাপ্ত কর্মকর্তা (ওসি) মো. নাসিমুল ইসলাম জানান, ধর্মসভা থেকে দুই ছাত্রী অপহরণের কথা শুনেছি। তার মধ্যে একজন জামালপুর জেনারেল হাসপাতালে ভর্তি রয়েছে। তবে এ ব্যাপারে থানায় কেউ অভিযোগ করেনি। অভিযোগ পেলে দ্রুত আইনগত ব্যবস্থা নেয়া হবে।শুভ্র মেহেদী/এফএ/এমএস</body>
</article>
