<article>
  <headline>
বনানীতে দুই ছাত্রী ধর্ষণ মামলার সাক্ষ্যগ্রহণ হয়নি
</headline>
  <url>https://www.jagonews24.com/law-courts/news/476545</url>
  <published_at>
</published_at>
  <category>ধর্ষণ</category>
  <body>বনানীর আলোচিত ‘দ্য রেইন ট্রি’ হোটেলে বিশ্ববিদ্যালয় পড়ুয়া দুই ছাত্রী ধর্ষণ মামলার পরবর্তী সাক্ষ্যগ্রহণের জন্য আগামী ১৩ ফেব্রুয়ারি দিন ধার্য করেছেন ট্রাইব্যুনাল।মঙ্গলবার ঢাকার ৭ নম্বর নারী ও শিশু নির্যাতন দমন ট্রাইব্যুনালের বিচারক খাদেম উল কায়েশ এদিন ধার্য করেন।আজ সাক্ষ্যগ্রহণের জন্য দিন ধার্য ছিল। মামলার এক ভিকটিম সাক্ষ্য দেয়ার জন্য ট্রাইব্যুনালে উপস্থিতও হন। তবে আসামি নাঈম আশরাফ নতুন আইনজীবী নিয়োগ করবেন বলে সাক্ষ্যগ্রহণ পেছানোর জন্য আবেদন করেন। আদালত সময় বাড়ানোর আবেদন মঞ্জুর করে সাক্ষ্যগ্রহণের জন্য আগামী ১৩ ফেব্রুয়ারি দিন ধার্য করেন।২০১৭ সালের ২৮ মার্চ বনানীর ‘দ্য রেইন ট্রি’ হোটেলে জন্মদিনের পার্টির কথা বলে ডেকে নিয়ে বিশ্ববিদ্যালয় পড়ুয়া দুই ছাত্রীকে ধর্ষণ করা হয়। ওই ঘটনার প্রায় ৪০ দিন পর ৬ মে সন্ধ্যায় আপন জুয়েলার্সের মালিক দিলদার আহমেদের ছেলে সাফাত আহমেদসহ পাঁচজনকে আসামি করে বনানী থানায় ধর্ষণের মামলা করেন এক ভুক্তভোগী।৮ জুন ঢাকার মুখ্য মহানগর হাকিম দেলোয়ার হোসেনের আদালতে সাফাতসহ পাঁচজনের বিরুদ্ধে অভিযোগপত্র (চার্জশিট) দাখিল করেন তদন্ত কর্মকর্তা পুলিশের নারী সহায়তা ও তদন্ত বিভাগের পরিদর্শক ইসমত আরা এমি।অভিযোগপত্রে ৪৭ জনকে সাক্ষী করা হয়। ১৩ জুলাই ঢাকার দুই নম্বর নারী ও শিশু নির্যাতন দমন ট্রাইব্যুনালের বিচারক শফিউল আজম আসামিদের বিরুদ্ধে অভিযোগ গঠন করেন। আসামি সাফাত ও নাঈমের বিরুদ্ধে নারী ও শিশু নির্যাতন আইনের ৯ (১) ধারা এবং অন্য আসামিদের বিরুদ্ধে ৯ (১) এর ৩০ ধারায় অভিযোগ গঠন করা হয়।অভিযুক্ত পাঁচজন হলেন আপন জুয়েলার্সের মালিক দিলদার আহমেদের ছেলে সাফাত আহমেদ, তার বন্ধু সাদমান সাকিফ, নাঈম আশরাফ, সাফাতের গাড়িচালক বিল্লাল হোসেন ও দেহরক্ষী রহমত আলী।জেএ/এসআর/পিআর</body>
</article>
