<article>
  <headline>
ছাত্রীকে ধর্ষণ, বিসিএস ক্যাডার শিক্ষকের যাবজ্জীবন
</headline>
  <url>https://www.jagonews24.com/country/news/437115</url>
  <published_at>
 </published_at>
  <category>ধর্ষণ</category>
  <body>লালমনিরহাটে ধর্ষণ মামলায় পাটগ্রাম সরকারি জসিমুদ্দিন কাজী আব্দুল গণি কলেজের শিক্ষক আব্দুল মোতালেব এরশাদকে (২৯) যাবজ্জীবন কারাদণ্ড দিয়েছেন আদালত।সোমবার দুপুরে লালমনিরহাটের নারী ও শিশু নির্যাতন দমন ট্রাইব্যুনালের বিচারক রেজা মোহাম্মদ আলমগীর হোসেন এ রায় দেন। একই সঙ্গে এরশাদকে ১০ হাজার টাকা জরিমানা অনাদায়ে ৬ মাসের সশ্রম কারাদণ্ড দেন বিচারক। দণ্ডপ্রাপ্ত আব্দুল মোতালেব এরশাদ হাতীবান্ধা উপজেলার পশ্চিম বেজগ্রাম এলাকার আব্দুল সাত্তারের ছেলে।মামলার নথি থেকে জানা যায়, নিজ এলাকার কলেজ পড়ুয়া এক ছাত্রীকে বিয়ের প্রলোভনে ধর্ষণ করে শিক্ষক আব্দুল মোতালেব। পরে ওই ছাত্রী বিয়ের জন্য চাপ দিলে টালবাহানা শুরু করে এরশাদ। ২০১৪ সালে ধর্ষণের শিকার ওই ছাত্রী বাদী হয়ে এরশাদের বিরুদ্ধে নারী ও শিশু নির্যাতন দমন আইনে মামলা করেন। ওই মামলায় এরশাদকে গ্রেফতার করে আদালতের মাধ্যমে জেলহাজতে পাঠায় পুলিশ।এর কিছুদিন পর জামিনে বেরিয়ে আসে এরশাদ। সোমবার মামলার রায়ের পর যাবজ্জীবন দণ্ডপ্রাপ্ত এরশাদকে লালমনিরহাট কারাগারে পাঠিয়েছে পুলিশ।পাটগ্রাম সরকারি কলেজের অধ্যক্ষ হাবিবুর রহমান বলেন, আব্দুল মোতালেব এরশাদ ৩৩তম বিসিএসে উত্তীর্ণ হয়ে ২০১৪ সালে পাটগ্রাম সরকারি কলেজের ব্যবস্থা বিভাগের শিক্ষক হিসেবে যোগ দেন। এর কিছুদিন পরই তার বিরুদ্ধে ধর্ষণের অভিযোগে মামলা হয়।এ ব্যাপারে বাদীপক্ষের আইনজীবী অ্যাডভোকেট মশিউর রহমান বলেন, ধর্ষণ মামলার আসামি আব্দুল মোতালেব এরশাদকে যাবজ্জীবন কারাদণ্ড ও ১০ হাজার টাকা জরিমানা করেছেন আদালত।রবিউল হাসান/এএম/এমএস</body>
</article>
