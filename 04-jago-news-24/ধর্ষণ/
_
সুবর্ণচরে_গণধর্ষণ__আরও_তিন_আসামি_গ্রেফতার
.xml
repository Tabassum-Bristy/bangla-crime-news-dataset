<article>
  <headline>
সুবর্ণচরে গণধর্ষণ : আরও তিন আসামি গ্রেফতার
</headline>
  <url>https://www.jagonews24.com/country/news/491417</url>
  <published_at>
</published_at>
  <category>ধর্ষণ</category>
  <body>নোয়াখালীর সুবর্ণচরে রোববার (৩১ মার্চ) রাতে ছয় সন্তানের মাকে (৩৫) গণধর্ষণের ঘটনায় এজাহারনামীয় আরও তিন আসামিকে গ্রেফতার করেছে পুলিশ।মঙ্গলবার দুপুরে লক্ষ্মীপুর জেলার রামগতি থেকে আরমান, রুবেল ও রায়হানকে গ্রেফতার করা হয়। এ নিয়ে পুলিশ মোট পাঁচজনকে গ্রেফতার করল।এদিকে সোমবার গ্রেফতারকৃত আবুল বাসার ও ইউসুফ মাঝির সাতদিন করে রিমান্ড চেয়ে মঙ্গলবার দুপুরে জেলার বিচারিক ম্যাজিস্ট্রেট ২নং আমলি আদালতে সোপর্দ করা হয়। পরে আদালতের বিচারক মাসফিকুল হক আসামিদের জেলহাজতে পাঠানোর নির্দেশ দিয়ে বুধবার রিমান্ড শুনানির দিন ধার্য করেন।অতিরিক্ত পুলিশ সুপার দীপক জ্যোতি খীষা জানান, মামলার প্রত্যেক আসামিকে গ্রেফতারে পুলিশ তৎপর রয়েছে। এজন্য সকল প্রকার প্রযুক্তি ব্যবহার করা হচ্ছে বলেও জানান তিনি।অপরদিকে নোয়াখালী জেনারেল হাসপাতালের আবাসিক চিকিৎসক সৈয়দ মহিউদ্দিন আবদুল আজিম জানান, নির্যাতিতার সকল প্রকার ডাক্তারি পরীক্ষা সম্পন্ন করা হয়েছে।উল্লেখ্য, ৩১ মার্চ চতুর্থ ধাপে উপজেলা পরিষদ নির্বাচনের দিন রাতে স্থানীয় চরজব্বার বাজার থেকে স্বামীর সঙ্গে মোটরসাইকেলে বাড়ি ফেরার পথে ইউসুফ মাঝি ও বেচু মাঝির নেতৃত্বে ১০-১২ জন ওই নারীর স্বামীর মোটরসাইকেলের গতিরোধ করে মারধর করে। পরে তার স্বামীকে এক পাশে আটকে রেখে তাকে বেচু মাঝি, ফজলু ও আবুল বাসার পাশের কলা বাগানে নিয়ে ধর্ষণ করে।পরে স্থানীয়দের সহযোগিতায় ওই রাতে তাদের নোয়াখালী জেনারেল হাসপাতালে ভর্তি করা হয়। পরের দিন নির্যাতিতার স্বামী ৮ জনের নাম উল্লেখ করে এবং অজ্ঞাত আরও চারজনকেসহ মোট ১২ জনকে আসামি করে চরজব্বার থানায় মামলা করেন।মিজানুর রহমান/এফএ/জেআইএম</body>
</article>
