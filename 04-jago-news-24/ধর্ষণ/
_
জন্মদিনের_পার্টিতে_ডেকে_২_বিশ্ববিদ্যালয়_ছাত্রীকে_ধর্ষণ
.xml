<article>
  <headline>
জন্মদিনের পার্টিতে ডেকে ২ বিশ্ববিদ্যালয় ছাত্রীকে ধর্ষণ
</headline>
  <url>https://www.jagonews24.com/national/news/265963</url>
  <published_at>
</published_at>
  <category>ধর্ষণ</category>
  <body>রাজধানীর বনানীর একটি অভিজাত হোটেলে জন্মদিনের অনুষ্ঠানে আমন্ত্রণ জানিয়ে অস্ত্রের মুখে ঢাকার বেসরকারি বিশ্ববিদ্যালয়ের দুই ছাত্রীকে ধর্ষণ করা হয়েছে বলে অভিযোগ পাওয়া গেছে।গত ২৮ মার্চ বনানীর ‘দ্য রেইন ট্রি’ হোটেলে সাফাত আহমেদ নামে এক বন্ধুর জন্মদিনে যোগ দিতে এসে বন্ধুদের যোগসাজশে ধর্ষণের শিকার হন ওই দুই ছাত্রী। ধর্ষণের শিকার ওই দুই ছাত্রী গত শনিবার (৬ মে) সন্ধ্যায় বনানী থানায় ধর্ষণের অভিযোগে পাঁচজনকে আসামি করে মামলা করেছেন।বিষয়টি নিশ্চিত করেছেন বনানী থানার পরিদর্শক (তদন্ত) আব্দুল মতিন। রাতে তিনি জাগো নিউজকে বলেন, ৪০ দিন আগে ধর্ষণের শিকার ওই দুই ছাত্রী বিপর্যস্ত ছিলেন। মামলা করলে কিংবা আইনের আশ্রয় নিলে ও পুলিশ-র্যাবকে জানালে তাদের হত্যা করা হবে বলে হুমকি দেওয়া হচ্ছিল। যে কারণে মামলা করতে সাহস পাননি বলে জানিয়েছেন তারা।তদন্ত কর্মকর্তা বলেন, শনিবার সন্ধ্যায় মামলা দায়ের করেন ওই দুই ছাত্রী। মামলার আসামিরা হলেন- সাফাত আহমেদ, নাঈম আশরাফ, সাদমান সাকিব, সাফাতের গাড়ি চালক বিল্লাল হোসেন ও দেহরক্ষী সাকিফ।তিনি বলেন, আসামিদের মধ্যে সাফাত ও নাঈম দুটি বিশ্ববিদ্যালয়ের শিক্ষার্থী এবং তারা ওই দুই ছাত্রীর বন্ধু। অস্ত্রের মুখে তারা ওই দুই ছাত্রীকে জিম্মি করে হোটেলের একটি কক্ষে নিয়ে রাতভর আটকে রেখে মারধর এবং হত্যার ভয় দেখিয়ে ধর্ষণ করেন। সেটা তারা ভিডিও করেন। আসামিদের অপর তিনজন ধর্ষণে সহায়তা ও ভিডিওধারণ করেন বলে মামলায় বলা হয়েছে।মামলার পর ওই শিক্ষার্থীদের পুলিশের ভিকটিম সাপোর্ট সেন্টারে নেওয়া হয়েছে জানিয়ে এই পুলিশ কর্মকর্তা বলেন, এরইমধ্যে ঘটনাস্থল পরিদর্শন করে কয়েকজনের সঙ্গে কথা বলেছেন তারা।আব্দুল মতিন বলেন, মামলার বিষয়টি গুরুত্বের সঙ্গে খতিয়ে দেখা হচ্ছে। আসামিদের ধরতে অভিযান চালানো হচ্ছে।জেইউ/এসআর</body>
</article>
