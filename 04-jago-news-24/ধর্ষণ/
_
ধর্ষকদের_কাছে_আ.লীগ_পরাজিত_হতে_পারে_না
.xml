<article>
  <headline>
ধর্ষকদের কাছে আ.লীগ পরাজিত হতে পারে না
</headline>
  <url>https://www.jagonews24.com/politics/news/514860</url>
  <published_at>
</published_at>
  <category>ধর্ষণ</category>
  <body>আওয়ামী লীগের সভাপতিমণ্ডলীর সদস্য ও কেন্দ্রীয় ১৪ দলের মুখপাত্র মোহাম্মদ নাসিম বলেছেন, আওয়ামী লীগের জন্ম হয়েছে বিজয়ী হওয়ার জন্য, পরাজিত হওয়ার জন্য নয়। খুনি-ধর্ষকদের কাছে আমরা পরাজিত হতে পারি না।শুক্রবার রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে বঙ্গবন্ধু একাডেমি আয়োজিত ‘নারী-শিশু নির্যাতনের বিরুদ্ধে রুখে দাঁড়াও বাংলাদেশ’ শীর্ষক আলোচনা সভায় প্রধান অতিথির বক্তব্যে তিনি একথা বলেন। নাসিম বলেন, আওয়ামী লীগ সরকার কোনো ঘটনা পাশ কাটিয়ে যায়নি। অপরাধী যেই হোক তাকে শাস্তি পেতে হচ্ছে। কিন্তু নরঘাতকদের অপরাধ এখনও থামছে না। নারী-শিশু নির্যাতনকারীদের বিরুদ্ধে সমাজের সর্বস্তরের মানুষকে রুখে দাঁড়াতে হবে। বিশেষ করে পুরুষ সমাজকে এখনই রুখে দাঁড়ানো উচিত। অপশক্তির পরাজয় হবেই। সব কাজে সরকারকে দায়ী না করে সহযোগিতার মনোভাব নিয়ে এগিয়ে আসতে হবে। আর আইন কঠোরভাবে প্রয়োগ করা হলে অপরাধ করার কেউ সাহস পাবে না। নির্দয়ভাবে আইন প্রয়োগ করতে হবে। এ সময় নারী-শিশু নির্যাতনকারীদের দ্রুত বিচারের মাধ্যমে শাস্তি দিতে প্রয়োজনীয় ব্যবস্থা গ্রহণ করার জন্য আইন ও স্বরাষ্ট্রমন্ত্রীর প্রতি আহ্বান জানান তিনি।১৪ দলের এই মুখপাত্র বলেন, শেখ হাসিনার কৌশলের রাজনীতির কাছে সব শক্তি পরাজিত হয়েছে। বিএনপি নির্বাচনেও অংশগ্রহণ করেছে, সংসদেও এসেছে। সংসদ এখন প্রাণবন্ত। এই ধরনের ইতিবাচক রাজনীতির জন্য তিনি বিএনপিকে ধন্যবাদ জানান।বঙ্গবন্ধু একাডেমির ভারপ্রাপ্ত সভাপতি ব্যারিস্টার জাকির আহমেদের সভাপতিত্বে বক্তব্য রাখেন আওয়ামী লীগের উপদেষ্টামণ্ডলীর সদস্য মোজাফফর হোসেন পল্টু, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, আওয়ামী লীগ নেতা এমএ করিম, বঙ্গবন্ধু একাডেমির মহাসচিব হুমায়ুন কবির মিজি প্রমুখ।এইউএ/জেএইচ/এমএস</body>
</article>
