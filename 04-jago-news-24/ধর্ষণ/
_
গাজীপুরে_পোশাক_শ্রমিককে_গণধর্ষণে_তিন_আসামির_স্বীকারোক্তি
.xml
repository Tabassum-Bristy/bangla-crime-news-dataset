<article>
  <headline>
গাজীপুরে পোশাক শ্রমিককে গণধর্ষণে তিন আসামির স্বীকারোক্তি
</headline>
  <url>https://www.jagonews24.com/country/news/370153</url>
  <published_at>
</published_at>
  <category>ধর্ষণ</category>
  <body>গাজীপুর সিটি কর্পোরেশনের কোনাবাড়ি বাইমাইল এলাকায় এক নারী পোশাক শ্রমিককে রিকশা থেকে নামিয়ে নৌকায় নিয়ে গণধর্ষণের ঘটনায় সোমবার আদালতে স্বীকারোক্তিমূলক জবানবন্দি দিয়েছেন তিন যুবক।এরা হলেন- গোপালগঞ্জের মধুপুর এলাকার মনির হোসেন (৩৪), গাজীপুর সিটি কর্পোরেশনের ইটাহাটা এলাকার আরব আলী (৩২) ও কুড়িগ্রামের ভুরুঙ্গামারী থানার বড়তেরছড়া গ্রামের মোফাজ্জল হোসেন (৩০)।পুলিশ ও আদালত সূত্রে জানা গেছে, ওই পোশাক শ্রমিক ধর্ষণের ঘটনায় কোনাবাড়ি পুলিশ ফাঁড়ির ইনচার্জ ইন্সপেক্টর মোবারক হোসেন ভিকটিম ও তার পরিবারের লোকজন নিয়ে শনিবার রাতে অভিযান চালিয়ে চারজনকে গ্রেফতার করেন। গ্রেফতারদের মধ্যে মনির হোসেন, মোফাজ্জল হোসেন ও আরব আলীকে সোমবার গাজীপুর চিফ জুডিশিয়াল ম্যাজিস্ট্রেট আদালতের দু’জন বিচারকের কাছে হাজির করা হলে তারা নিজেদের দোষ স্বীকার করে ধর্ষণের ঘটনার বর্ণনা দেন। এ সময়ে তারা তাদের কৃতকর্মের জন্য আদালতের কাছে ক্ষমা প্রার্থনাও করেছেন। তবে গ্রেফতার হওয়া অপর আসামি টাঙ্গাইল সদরের কেশমমাইজার গ্রামের কাওসার আলী (২০) আদালতে দোষ স্বীকার করেননি।গাজীপুরের অতিরিক্ত পুলিশ সুপার (সদর সার্কেল) মো. সাখাওয়াত হোসেন জানান, আসামিদের আদালত থেকে গাজীপুর জেলা কারাগারে পাঠানো হয়েছে।উল্লেখ, ওই পোশাক শ্রমিক মৌচাক তেলিরচালা এলাকায় ভাড়া থেকে একটি পোশাক কারখানায় চাকরি করতেন। সম্প্রতি তার চাকরি চলে যায়। ভ্যান চালক স্বামী অসুস্থ হওয়ায় বৃহস্পতিবার সকালে নতুন চাকরির খোঁজে তিনি গাজীপুর সিটি কর্পোরেশনের চান্দনা চৌরাস্তা এলাকায় তার বোনের বাড়িতে আসেন। রাতে অটো রিকশাযোগে বাড়ি ফিরছিলেন। রাত ১০টার দিকে তিনি ঢাকা-টাঙ্গাইল মহাসড়কের বাইমাইল নামক স্থানে পৌঁছালে ওই চার যুবক জোরপূর্বক রিকশা থেকে তাকে নামিয়ে মারধর করেন।তাকে টেনে-হিঁচড়ে ওই এলাকায় বিলের মধ্যে একটি নৌকায় তুলে চারজন ধর্ষণ করেন। শুক্রবার ভোরে তারা ভিকটিমকে ছেড়ে দেন। ভিকটিম বাড়ি ফিরে তার স্বামীকে ঘটনাটি জানান। স্বামীর পরামর্শে তিনি শনিবার সন্ধ্যায় বিষয়টি পুলিশকে জানালে পুলিশ অভিযান চালিয়ে ওই চারজনকে গ্রেফতার করে। পরে ওই পোশাক শ্রমিক আসামিদের শনাক্ত করেন।আমিনুল ইসলাম/আরএআর/আরআইপি</body>
</article>
