<article>
  <headline>
আন্দোলন না করলে ধর্ষক-খুনিদের বিচার হয় না
</headline>
  <url>https://www.jagonews24.com/country/news/501205</url>
  <published_at>
</published_at>
  <category>ধর্ষণ</category>
  <body>কিশোরগঞ্জে চলন্ত বাসে ইবনে সিনা মেডিকেল কলেজ হাসপাতালের নার্স শাহিনুর আক্তার তানিয়াকে ধর্ষণ ও হত্যার ঘটনায় জড়িতদের বিচার ও ফাঁসির দাবিতে রংপুরে মানববন্ধন ও সমাবেশ কর্মসূচি পালিত হয়েছে।রোববার বেলা ১১টায় প্রেস ক্লাব চত্বরে বাংলাদেশ নারীমুক্তি কেন্দ্র, স্বাধীনতা নার্সেস অ্যাসোসিয়েশন ও স্টুডেন্ট নার্সেস ওয়েলফেয়ার অ্যাসোসিয়েশনের যৌথ উদ্যোগে এ মানববন্ধন সমাবেশ অনুষ্ঠিত হয়।এতে নেতৃবৃন্দ বলেন, দেশে আইন-আদালত, প্রশাসন সবই আছে। কিন্তু অপরাধীরা অপরাধ করে বুক ফুলিয়ে ঘুরে বেড়ায়। গ্রেফতার হলে রাজনৈতিক প্রভাব খাঁটিয়ে জামিন পায়। আর অন্যায়ের শিকার, খুন ধর্ষণের শিকার নারী-শিশুর পরিবার দুয়ারে দুয়ারে ঘুরে বিচারের আশায়। ন্যায়বিচার পাওয়ার জন্য এদেশে আন্দোলন করতে হয়। নতুবা অপরাধীর বিচার হয় না। নেতৃবৃন্দ নার্স তানিয়া, মাদরাসাছাত্রী নুসরাতসহ নির্যাতন, খুন ও ধর্ষণের শিকার সব নারী ও শিশুর পক্ষে বিশেষ ট্রাইব্যুনাল গঠন করে অপরাধীদের দৃষ্টান্তমূলক শাস্তির দাবি জানান।মানববন্ধন ও সমাবেশ থেকে খুন, ধর্ষণ, নির্যাতন বন্ধে এসবের উৎস মদ, জুয়া ও পর্নোগ্রাফি বন্ধে কার্যকর পদক্ষেপ নেয়ারও দাবি জানানো হয়।বাংলাদেশ নারীমুক্তি কেন্দ্র রংপুর জেলার সদস্য আলো বেগমের সভাপতিত্বে মানববন্ধন সমাবেশে বক্তব্য দেন- জেলা দফতর সম্পাদক কামরুন্নাহার খানম শিখা, সদস্য শাপলা রায়, স্বাধীনতা নার্সেস অ্যাসোসিয়েশন রংপুরের সভাপতি ফোরকান আলী, যুগ্ম সাধারণ সম্পাদক আশরাফুল ইসলাম, সিনিয়র স্টাফ নার্স আমিনা খাতুন, নার্সিং অফিসার সাহিদুর রহমান সাজু, স্টুডেন্ট নার্সেস ওয়েলফেয়ার অ্যাসোসিয়েশন রংপুরের সভাপতি তারেক ইসলাম ও সদস্য সালমা আক্তার প্রমুখ।জিতু কবীর/এএম/এমএস</body>
</article>
