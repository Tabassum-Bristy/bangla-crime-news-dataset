<article>
  <headline>
ধর্ষণ মামলায় তুফানের জামিন হাইকোর্টে নামঞ্জুর
</headline>
  <url>https://www.jagonews24.com/law-courts/news/484085</url>
  <published_at>
</published_at>
  <category>ধর্ষণ</category>
  <body>বগুড়ায় কিশোরীকে ধর্ষণ এবং কিশোরী ও তার মাকে নির্যাতনের পর মাথা ন্যাড়া করে দেয়ার আলোচিত সেই মামলায় প্রধান আসামি বহিষ্কৃত শ্রমিক লীগ নেতা তুফান সরকারের জামিন আবেদন খারিজ করে দিয়েছেন হাইকোর্ট। একই সঙ্গে বিচারিক (বগুড়ার) আদালতে ৬ মাসের মধ্যে মামলাটি নিষ্পত্তি করার নির্দেশ দিয়েছেন।জামিন আবেদন শুনানি নিয়ে বুধবার (২৭ ফেব্রুয়ারি) হাইকোর্টের বিচারপতি ওবায়দুল হাসান ও বিচারপতি এস এম কুদ্দুস জামানের সমন্বয়ে গঠিত বেঞ্চ এ আদেশ দেন। আদালতে আবেদনের পক্ষে শুনানিতে ছিলেন আইনজীবী কুমার দেবুল দে ও আকতার ফরহাদ জামান।পরে আইনজীবী কুমার দেবুল দে জানান, হাইকোর্ট জামিন আবেদন খারিজ করে মামলাটি ৬ মাসের মধ্যে নিষ্পত্তির নির্দেশ দিয়েছেন।২০১৭ সালের ২৮ জুলাই নারী ও শিশু নির্যাতন আইনে ওই কিশোরীর মায়ের দায়ের করা মামলায় বলা হয়, ভালো কলেজে ভর্তি করবে বলে তুফান মোবাইলে যোগাযোগ করে। পরে ওই কিশোরীর ইচ্ছার বিরুদ্ধে বিয়ের প্রলোভন দেখিয়ে ২০১৭ সালের ১৭ জুলাই বগুড়ায় তুফানের নিজ বাড়িতে ধর্ষণ করে। তুফানের স্ত্রী বিষয়টি জানতে পারে। ওই ঘটনার জের ধরে ওই বছরের জুলাইয়ের ২৮ তারিখ ওই কিশোরী এবং তার মায়ের মাথা ন্যাড়া করে। বেধড়ক মারধরও করে। পরে এ মামলায় পুলিশ ১১ জনকে গ্রেফতার করে।পরবর্তীতে মামলার তদন্তকারী কর্মকর্তা বগুড়া সদর থানার ওসি (অপারেশন্স) আবুল কালাম আজাদ ২০১৭ সালের ১০ অক্টোবর পৃথক দুটি ধারায় ওই মামলায় আদালতে চার্জশিট দাখিল করেন। চলতি বছরের ২২ জানুয়ারি বগুড়ার নারী শিশু আদালত তুফানের জামিন নামঞ্জুর করেন। পরে তুফান হাইকোর্টে জামিন আবেদন করেন।এফএইচ/আরএস/এমএস</body>
</article>
