<article>
  <headline>
রাজধানীতে গৃহকর্মীকে ধর্ষণের ঘটনায় গৃহকর্তা গ্রেফতার
</headline>
  <url>https://www.jagonews24.com/national/news/481410</url>
  <published_at>
</published_at>
  <category>ধর্ষণ</category>
  <body>রাজধানীর গুলশানের কালাচাঁদপুর-বৌ বাজার এলাকায় গৃহকর্মী গারো কিশোরী ধর্ষণের ঘটনায় মূল অভিযুক্ত গৃহকর্তা ইউসুফ আলীকে (৪৫) গ্রেফতার করা হয়েছে। র‌্যাব ও গোয়েন্দা পুলিশের (ডিবি) যৌথ অভিযানে বৃহস্পতিবার দুপুরে রাজধানীর কাপ্তানবাজার এলাকা থেকে তাকে গ্রেফতার করা হয়।গুলশান থানা পুলিশ সূত্রে জানা গেছে, বুধবার (১৩ ফেবুয়ারি) সকালের দিকে গুলশান থানার কালাচাঁদপুর এলাকার একটি বাসায় ধর্ষণের শিকার হয় ওই গারো কিশোরী। ঘটনার পর স্বাস্থ্য পরীক্ষার জন্য ওই কিশোরীকে ঢাকা মেডিকেল কলেজ (ঢামেক) হাসপাতালের ওয়ানস্টপ ক্রাইসিস সেন্টারে (ওসিসি) ভর্তি করা হয়।পুলিশ সংবাদ পেয়ে অভিযানে নামে। রাতে মেরি মারা নামে ওই কিশোরীর আত্মীয় গুলশান থানায় মামলা দায়ের করেন। মামলা নম্বর ১০। মামলায় গৃহকর্তা ইউসুফ আলীর বিরুদ্ধে ধর্ষণের অভিযোগ তোলা হয়।ধর্ষণের শিকার কিশোরীর বরাত দিয়ে তার চাচাতো বোন সাংবাদিকদের জানান, তাদের বাড়ি শেরপুর জেলায়। বাসায় কেউ না থাকায় গৃহকর্তা ইউসুফ তার বোনকে ধর্ষণ করে। একপর্যায়ে সে জ্ঞান হারিয়ে ফেলে। জ্ঞান ফেরার পরে তার বোন তাকে এসব কথা জানায়।র‌্যাব-৩ এর অধিনায়ক (সিও) লে. কর্নেল এমরানুল হাসান জাগো নিউজকে জানান, অভিযুক্ত ইউসুফ আলী গ্রামীণফোনের আইটি টেকনিশিয়ান। ইউসুফের স্ত্রী গুলশানের একটি দূতাবাসে চাকরি করেন। ঘটনার দিন ইউসুফের স্ত্রী বাসায় ছিলেন না। এই সুযোগে গৃহকর্মী গারো কিশোরীকে জোরপূর্বক ধর্ষণ করেন ইউসুফ। প্রাথমিক জিজ্ঞাসাবাদে তিনি ধর্ষণের বিষয়টি স্বীকার করেছেন। তার বিরুদ্ধে আইনানুগ ব্যবস্থা প্রক্রিয়াধীন।জেইউ/এসআর/এমকেএইচ</body>
</article>
