<article>
  <headline>
ধর্ষণের প্রতিবাদ করায় হামলা, নিহত ১
</headline>
  <url>https://www.jagonews24.com/country/news/441934</url>
  <published_at>
</published_at>
  <category>ধর্ষণ</category>
  <body>সাভারে স্কুলছাত্রীকে ধর্ষণের প্রতিবাদ করায় প্রতিপক্ষের হামলায় সেলিম মিয়া (৩৮) নামে এক মাছ ব্যবসায়ীর মৃত্যু হয়েছে। এ ঘটনায় আহত হয়েছেন অন্তত আরও ৫ জন। তাদেরকে উদ্ধার করে সাভার উপজেলা স্বাস্থ্য কমপ্লেক্সে ভর্তি করা হয়েছে।বুধবার রাতে সাভার পৌর এলাকার উত্তর জামসিং সোলায়মান মার্কেট এলাকায় এ ঘটনা ঘটে। নিহত সেলিম মিয়া ওই এলাকার হোসেন আলীর ছেলে।থানা পুলিশ ও স্থানীয়রা জানায়, জামসিং এলাকায় ৫ম শ্রেণির এক ছাত্রীকে ধর্ষণের ঘটনায় বুধবার বিকেলে নিজবাড়ি থেকে কুয়েত প্রবাসী কবির হোসেনকে গ্রেফতার করে পুলিশ।বিষয়টি নিয়ে রাতে কবির হোসেনের আত্মীয় আব্দুল কাদের মোল্লা ধর্ষণের পক্ষে সাফাই গাইতে শুরু করেন। এ সময় সেলিম মিয়া তার প্রতিবাদ করেন।এ ঘটনায় বাক-বিতণ্ডার এক পর্যায়ে কাদের মোল্লা ও তার লোকজন অস্ত্র ও লাঠিসোঠা নিয়ে সেলিম মিয়ার ওপর হামলা চালায় এবং তাকে বাঁচাতে গেলে অন্তত আরও ৫ জন আহত হন।পরে স্থানীয়রা আহতদের উদ্ধার করে সাভার উপজেলা স্বাস্থ্য কমপ্লেক্সে নিয়ে যান। তবে সেলিম মিয়ার অবস্থা গুরুতর হওয়ায় তাকে সাভার এনাম মেডিকেল কলেজ হাসপাতালে নিয়ে যাওয়া হয়। এ সময় কর্তব্যরত চিকিৎসক সেলিম মিয়াকে মৃত ঘোষণা করেন। এছাড়া আহতদের মধ্যে রফিকসহ কয়েকজনের অবস্থা আশঙ্কাজনক বলে জানিয়েছেন চিকিৎসকরা।এদিকে হামলার খবর পেয়ে রাতেই সাভার মডেল থানা পুলিশ ঘটনাস্থল পরিদর্শন করলেও হত্যাকাণ্ডে জড়িত কাউকে আটক করতে পারেনি।সাভার মডেল থানার ভারপ্রাপ্ত কর্মকর্তা (ওসি) মহসিনুল কাদির বলেন, স্কুলছাত্রী ধর্ষণের ঘটনায় থানায় মামলা হলে অভিযুক্ত কবির হোসেনকে গ্রেফতার করা হয়। এ ঘটনায় নিহতের মরদেহটি উদ্ধার করে ময়নাতদন্তের জন্য মর্গে পাঠানো হয়েছে। হত্যাকাণ্ডের ঘটনায় জড়িতদের আটকে পুলিশি অভিযান অব্যাহত রয়েছে।আল-মামুন/এফএ/আরআইপি</body>
</article>
