<article>
  <headline>
কুষ্টিয়ায় শিশু ধর্ষণের দায়ে যুবকের যাবজ্জীবন
</headline>
  <url>https://www.jagonews24.com/country/news/494319</url>
  <published_at>
</published_at>
  <category>ধর্ষণ</category>
  <body>কুষ্টিয়ার কালিশংকরপুরে শিশু ধর্ষণ মামলায় জামাল উদ্দিন (৪২) নামে এক যুবককে যাবজ্জীবন কারাদণ্ড দিয়েছেন আদালত।বুধবার দুপুর দেড়টার দিকে কুষ্টিয়া নারী ও শিশু নির্যাতন দমন বিশেষ আদালতের বিচারক মুন্সি মো. মশিয়ার রহমান এ রায় দেন। রায় ঘোষণার সময় আসামি পলাতক ছিল। দণ্ডপ্রাপ্ত জামাল উদ্দিন মাগুরার পারনান্দুয়ালী গ্রামের মৃত আবুল হাশেমের ছেলে।মামলার নথি থেকে জানা যায়, ২০১০ সালের ৯ অক্টোবর কুষ্টিয়া শহরের কালীশংকরপুর এলাকার ভাড়াটিয়া জামাল উদ্দিন প্রতিবেশী শিশুকে চকলেট দেয়ার নাম করে ঘরে ডেকে ধর্ষণ করে।এ ঘটনায় শিশুর মা বাদী হয়ে কুষ্টিয়া মডেল থানায় জামাল উদ্দিনকে আসামি করে ধর্ষণ মামলা করেন। মামলাটি তদন্ত শেষে ২০১০ সালের ১ ডিসেম্বর জামালের বিরুদ্ধে আদালতে অভিযোগপত্র দেয় পুলিশ। দীর্ঘ শুনানি শেষে অভিযোগ প্রমাণিত হওয়ায় জামিন নিয়ে পলাতক থাকা জামাল উদ্দিনকে যাবজ্জীবন কারাদণ্ড এবং এক লাখ টাকা জরিমানার আদেশ দেন আদালত।কুষ্টিয়া জজকোর্টের সরকারি কৌঁসুলি অনুপ কুমার নন্দী বলেন, শিশু ধর্ষণ মামলায় জামাল উদ্দিনকে যাবজ্জীবন কারাদণ্ড দিয়েছেন আদালত। সেই সঙ্গে এক লাখ টাকা জরিমানার আদেশ দেয়া হয়েছে। জামিন নিয়ে দীর্ঘদিন ধরে পলাতক রয়েছে জামাল উদ্দিন।আল-মামুন সাগর/এএম/পিআর</body>
</article>
