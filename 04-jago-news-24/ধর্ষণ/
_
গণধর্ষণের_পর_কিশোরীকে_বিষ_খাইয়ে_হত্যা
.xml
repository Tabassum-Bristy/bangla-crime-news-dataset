<article>
  <headline>
গণধর্ষণের পর কিশোরীকে বিষ খাইয়ে হত্যা
</headline>
  <url>https://www.jagonews24.com/country/news/490002</url>
  <published_at>
</published_at>
  <category>ধর্ষণ</category>
  <body>সিরাজগঞ্জের শাহজাদপুরে পলি খাতুন নামে এক কিশোরীকে গণধর্ষণের পর বিষ খাইয়ে হত্যার অভিযোগ উঠেছে। মঙ্গলবার সন্ধ্যায় উপজেলার নরিনা ইউনিয়নের যুগ্নীদহ মধ্যপাড়া এলাকায় এ ঘটনা ঘটে। বুধবার সকালে ওই কিশোরীর মরদেহ উদ্ধার করে পুলিশ।স্থানীয়রা জানান, মঙ্গলবার সন্ধ্যার কিছু আগে বাড়ির পাশের ক্ষেতে শাক তুলতে যায় পলি। এ সময় তাকে একা পেয়ে একই গ্রামের আব্দুর রাজ্জাকের ছেলে আতিক (১৫), শহীদের ছেলে মনিরুল (১৫), আক্তার হোসেনের ছেলে নাহিদ (১৮) ধর্ষণ করে। পরে তাকে কীটনাশক (বিষ) খাইয়ে দেয়। সন্ধ্যার পর বাড়িতে গিয়ে পলি বিষক্রিয়ায় অসুস্থ হয়ে পড়ে এবং বাবা-মায়ের কাছে সব খুলে বলে। পরিবারের লোকজন প্রথমে তাকে পোতাজিয়া পরে সিরাজগঞ্জ ২৫০ শয্যা বিশিষ্ট বঙ্গমাতা শেখ ফজিলাতুন্নেছা মুজিব জেনারেল হাসপাতালে ভর্তি করে। সেখানে অবস্থার অবনতি হলে তাকে বগুড়া শহীদ জিয়াউর রহমান মেডিকেল কলেজ হাসপাতালে রেফার্ড করা হয়। সেখানে নেয়ার পথে পলির মৃত্যু হয়।নরিনা ইউনিয়ন পরিষদের চেয়ারম্যান ফজলুল হক মন্ত্রী বলেন, মেয়েটিকে গণধর্ষণের পর বিষপান করানো হয়েছে বলে শুনেছি।শাহজাদপুর থানা পুলিশের ভারপ্রাপ্ত কর্মকর্তা (ওসি) খাজা গোলাম কিবরিয়া বলেন, খবর পেয়ে ঘটনাস্থলে পৌঁছে নিহত কিশোরীর মরদেহ উদ্ধার করা হয়েছে। তার মৃত্যু সন্দেহজনক। ময়নাতদন্ত রিপোর্টে ধর্ষণের বিষয়টি জানা যাবে। এ ব্যাপারে মামলার প্রস্তুতি চলছে।ইউসুফ দেওয়ান রাজু/আরএআর/এমকেএইচ</body>
</article>
