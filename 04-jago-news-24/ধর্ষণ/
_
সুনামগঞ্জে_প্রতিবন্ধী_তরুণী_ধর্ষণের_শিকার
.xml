<article>
  <headline>
সুনামগঞ্জে প্রতিবন্ধী তরুণী ধর্ষণের শিকার
</headline>
  <url>https://www.jagonews24.com/country/news/476243</url>
  <published_at>
</published_at>
  <category>ধর্ষণ</category>
  <body>সুনামগঞ্জের বিশ্বম্ভরপুরে বাক প্রতিবন্ধী এক সাঁওতাল (২৫) তরুণী ধর্ষণের শিকার হয়েছেন। গত বৃহস্পতিবার উপজেলার মথুরকান্দি এলাকায় এ ঘটনা ঘটে। এ দিকে চার দিন পেরিয়ে গেলেও ঘটনার সঙ্গে জড়িত ব্যক্তিকে গ্রেফতার করতে পারেনি পুলিশ। পুলিশ ও স্থানীয় সূত্রে জানা যায়, হবিগঞ্জের চুনারুঘাটের সাঁওতাল সম্প্রদায়ের ওই তরুণী বিশ্বম্ভরপুরের সীমান্তবর্তী নৃতাত্বিক পল্লীতে এক আত্মীয়ের বাড়িতে বেড়াতে এসেছিলেন। বৃহস্পতিবার সন্ধ্যায় গ্রামের পার্শ্ববর্তী মথুরকান্দি বাজারে ওই তরুণী ঘুরতে যায়। সেখান থেকে ফেরার পথে রাত ১০টার দিকে বাজারের পাশে কাপনা গ্রামের রইছ উদ্দিনের ছেলে খাইরুল ইসলাম (৩৫) তাকে রাস্তার পাশে বাঁশ-ঝাড়ে নিয়ে ধর্ষণ করে। এসময় তার চিৎকারে আশপাশের লোকজন এগিয়ে গেলে খাইরুল পালিয়ে যায়।পরে স্থানীয় লোকজন ধর্ষিতাকে উদ্ধার করে স্থানীয় ইউনিয়ন পরিষদ কার্যালয়ে নিয়ে যায়। রাতেই ইউনিয়ন থেকে তাকে থানায় হস্তান্তর করা হয়। পরদিন শুক্রবার পুলিশ ওই তরুণীকে চিকিৎসা ও পরীক্ষার জন্য সুনামগঞ্জ সদর হাসপাতালে পাঠায়। সুনামগঞ্জ সদর হাসপাতালের আবাসিক মেডিকেল অফিসার ডা. রফিকুল ইসলাম বলেন, সাঁওতাল ওই তরুণী ধর্ষণের শিকার হয়েছে বলে প্রাথমিক আলামতে নিশ্চিত হওয়া গেছে। তার চিকিৎসা চলছে। মামলার তদন্তকারী কর্মকর্তা পবিত্র কুমার সিংহ বলেন, ইউনিয়ন পরিষদের দফাদার কৃষ্ণ হাজং বাদী হয়ে থানায় মামলা দায়ের করেছেন। আসামিকে গ্রেফতারের বিষয়ে তিনি বলেন, মামলার একমাত্র আসামিকে গ্রেফতার করতে পুলিশ চেষ্টা চালিয়ে যাচ্ছে।এমএএস/আরআইপি</body>
</article>
