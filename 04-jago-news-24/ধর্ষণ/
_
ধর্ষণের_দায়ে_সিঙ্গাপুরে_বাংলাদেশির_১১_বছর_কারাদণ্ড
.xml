<article>
  <headline>
ধর্ষণের দায়ে সিঙ্গাপুরে বাংলাদেশির ১১ বছর কারাদণ্ড
</headline>
  <url>https://www.jagonews24.com/international/news/308716</url>
  <published_at>
</published_at>
  <category>ধর্ষণ</category>
  <body>সিঙ্গাপুরের গেইলংয়ে এক চীনা নারীকে ধর্ষণে অভিযুক্ত এক বাংলাদেশিকে ১১ বছরের কারাদণ্ড দিয়েছেন সেদেশের একটি আদালত।  প্রবাসী স্বামীর সঙ্গে প্রথমবারের মতো দেখা করতে এসে চীনা এই নারী ধর্ষণের শিকার হয়েছিলেন।গেইলংয়ে স্বামীর ভাড়া করা বাসায় ৯ দিন থাকার পর পাশের কক্ষের বাসিন্দা বাংলাদেশি প্রবাসী নির্মাণ সুপারভাইজার তাকে (৪৪) ধর্ষণ করেন। বুধবার হোসাইন আনোয়ার (৩২) নামের ওই প্রবাসী বাংলাদেশিকে ১১ বছরের কারাদণ্ড দিয়েছেন সিঙ্গাপুরের আদালত। গত বছরের ফেব্রুয়ারিতে ধর্ষণের অভিযোগে আনোয়ারকে ৯ বার বেত্রাঘাতের আদেশও দেয়া হয়েছে। সিঙ্গাপুরের দৈনিক দ্য স্ট্রেইট টাইমস বলছে, প্রাথমিকভাবে বাংলাদেশি ওই প্রবাসী ধর্ষণের অভিযোগ অস্বীকার করেছিলেন। অর্থের বিনিময়ে ওই নারীর সঙ্গে শারীরিক সম্পর্কে লিপ্ত হয়েছিলেন বলে দাবি করেন তিনি। কিন্তু মামলার শুনানির দ্বিতীয়দিনে ধর্ষণের অভিযোগ স্বীকার করেন আনোয়ার।  ডেপুটি পাবলিক প্রসিকিউটর কেভিটা উথরাপাথি ওই বাংলাদেশির ১২ বছরের কারাদণ্ড ও ৯ বেত্রাঘাতের আবেদন করেছিলেন। চীনা এই নারী দেশে ফেরার পর এখনো আতঙ্কে দিন পার করছেন বলে জানিয়েছেন। দেশে ফিরে নিজ বাড়িতে সিসিটিভি ক্যামেরা বসিয়েছেন বলে জানান তিনি।  এসআইএস/পিআর</body>
</article>
