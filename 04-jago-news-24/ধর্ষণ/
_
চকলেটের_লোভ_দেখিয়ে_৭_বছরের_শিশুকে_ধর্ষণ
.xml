<article>
  <headline>
চকলেটের লোভ দেখিয়ে ৭ বছরের শিশুকে ধর্ষণ
</headline>
  <url>https://www.jagonews24.com/country/news/368659</url>
  <published_at>
</published_at>
  <category>ধর্ষণ</category>
  <body>সিরাজগঞ্জের এনায়েতপুরে সাত বছরের এক শিশুকে ধর্ষণের অভিযোগ উঠেছে। গুরুতর অসুস্থ অবস্থায় ওই শিশুকে সিরাজগঞ্জ জেনারেল হাসপাতালে ভর্তি করা হয়েছে। এ ঘটনায় ধর্ষক জোবায়ের হোসেনকে গ্রেফতার করেছে পুলিশ।শুক্রবার বিকেলে তার অবস্থার অবনতি হওয়ায় সিরাজগঞ্জ জেনারেল হাসপাতালে ভর্তি করা হয়। বৃহস্পতিবার এ ধর্ষণের ঘটনা ঘটে। গ্রেফতার জোবায়ের হোসেন এনায়েতপুর থানার খুকনী এলাকার আমিরুল ইসলামের ছেলে।শিশুটির বাবা জানান, একই গ্রামের জোবায়ের হোসেনের দাদীর কাছে আরবি শিখতে যেত তার মেয়ে। বৃহস্পতিবার বিকেলে বাড়িতে কোনো লোকজন না থাকার সুযোগে জোবায়ের তার মেয়েকে চকলেট কিনে দেয়ার লোভ দেখিয়ে মুখে গামছা বেঁধে ধর্ষণ করে। আহত অবস্থায় শিশুটি বাড়িতে এসে স্বজনদের বিষয়টি জানায়।মান সম্মানের ভয়ে পরিবারের লোকজন বিষয়টি গোপন রাখার চেষ্টা করে। শুক্রবার বিকেলে শিশুটির রক্তক্ষরণ শুরু হলে প্রথমে বেলকুচি উপজেলা স্বাস্থ্য কমপ্লেক্সে নেওয়া হয়। সেখানে অবস্থার অবনতি হলে সিরাজগঞ্জ জেনারেল হাসপাতালে ভর্তি করা হয়।সিরাজগঞ্জ জেনারেল হাসপাতালের জরুরি বিভাগের চিকিৎসক ডা. ফয়সাল আহম্মেদ জানান, তাকে চিকিৎসা দেয়া হচ্ছে। গাইনি বিভাগের সহকারী রেজিস্টার ডা. ফারহানার বরাদ দিয়ে তিনি আরও বলেন, প্রাথমিকভাবে যৌন হয়রানির বিষয়টা প্রতীয়মান হয়েছে। শনিবার মেডিকেল বোর্ড বসিয়ে পরীক্ষার পর বিষয়টি জানা যাবে।সিরাজগঞ্জ সদর থানার উপ-পরিদর্শক (এসআই) আনিসুর রহমান জানান, আমরা হাসপাতালে গিয়ে মেয়েটির শারীরিক অবস্থার খবর নিয়েছি। বিষয়টি এনায়েতপুর থানাকে অবহিত করা হয়েছে।এনায়েতপুর থানার ভারপ্রাপ্ত কর্মকর্তা (ওসি) রাশেদুল ইসলাম বিশ্বাস জানান, সদর থানার ওসি আমাদের বিষয়টি জানিয়েছেন। এ বিষয়ে পরিবারের পক্ষ থেকে কেউ অভিযোগ করেনি। খবর পেয়ে ঘটনাস্থলে পুলিশ পাঠানো হয়েছে। শুক্রবার রাতে ধর্ষক জোবায়েরকে খুকনী এলাকা থেকে গ্রেফতার করা হয়েছে। শনিবার সকালে শিশুটির মা বাদী হয়ে মামলা করেছেন।ইউসুফ দেওয়ান রাজু/এফএ/জেআইএম</body>
</article>
