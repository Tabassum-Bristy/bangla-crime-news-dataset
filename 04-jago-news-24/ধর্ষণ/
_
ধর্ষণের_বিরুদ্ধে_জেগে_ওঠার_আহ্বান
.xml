<article>
  <headline>
ধর্ষণের বিরুদ্ধে জেগে ওঠার আহ্বান
</headline>
  <url>https://www.jagonews24.com/national/news/513314</url>
  <published_at>
</published_at>
  <category>ধর্ষণ</category>
  <body>ধর্ষণের বিরুদ্ধে দেশবাসীকে জেগে ওঠার আহ্বান জানিয়েছে ফিউচার অব বাংলাদেশ নামের একটি সংগঠন।শনিবার (১৩ জুলাই) জাতীয় প্রেস ক্লাবের সামনে আয়োজিত মানববন্ধনে তারা এ আহ্বান জানায়।মানববন্ধনে উপস্থিত হয়ে দেশ বাঁচাও মানুষ বাঁচাও আন্দোলনের সভাপতি কে এম রকিবুল ইসলাম রিপন বলেন, বিচারহীনতার সংস্কৃতি, গুম, খুন, ধর্ষণ ও দুর্নীতির বিরুদ্ধে দেশবাসী জেগে উঠলে এসব বন্ধ হবে। তা নাহলে সারাদেশে এসব মহামারি আকার ধারণ করবে।রিপন বলেন, ‘সমাজের প্রতিটি জায়গায় অন্যায়, গুম, খুন, ধর্ষণ দুর্নীতি দানা বেঁধেছে। এ অবস্থার বিরুদ্ধে বাংলার মানুষকে জাগতে হবে। এ মুহূর্তে যদি আমরা না জাগি তাহলে ভবিষ্যৎ অন্ধকার।তিনি বলেন, ‘গডফাদারদের আড়াল করতে আইনের দুর্বলতার ফাঁক দিয়ে অপরাধীরা বারবার পার পেয়ে যাচ্ছে। প্রয়োজনে আইন সংশোধন করে কঠোর করার মাধ্যমে দ্রুত বিচার ট্রাইব্যুনাল গঠন করে গুম, খুন, ধর্ষণ ও দুর্নীতির মতো ঘটনার সুষ্ঠু বিচারের দাবি জানাচ্ছি।’সংগঠনের সাধারণ সম্পাদক শওকত আজিজ বলেন, ‘শিশু থেকে নব্বই বছরের বৃদ্ধা কেউ ধর্ষণ থেকে রেহাই পাচ্ছে না। এ জন্য দায়ী বিচারহীনতার সংস্কৃতি। দেশে বিচার ব্যবস্থা ঠিক থাকলে পরিস্থিতি এতো খারাপ পর্যায়ে যেত না। তাই দেশে বিচার ব্যবস্থা আগে ঠিক করতে হবে।’সংগঠনের সভাপতি এস এম উজ্জ্বলের সভাপতিত্বে মানববন্ধনে আরও উপস্থিত ছিলেন অ্যাড. মোজাম্মেল হক, কে জি সেলিম, তন্ময় সিদ্দিকী সুজন, মাহিউদ্দিন সজিব, তানবির আহমেদ, মো. আসিকুল ইসলাম, ইসতিয়াক আহমেদ খান, আশরাফুল হোসেন, জুয়েল আহমেদ, জসিম উদ্দিন কবির প্রমুখ।কেএইচ/এএইচ/এমকেএইচ</body>
</article>
