<article>
  <headline>
বিউটি হত্যা, এসআই জাকিরের ‘দায়িত্বে অবহেলা’ প্রমাণিত
</headline>
  <url>https://www.jagonews24.com/country/news/419192</url>
  <published_at>
</published_at>
  <category>ধর্ষণ</category>
  <body>হবিগঞ্জের শায়েস্তাগঞ্জে আলোচিত কিশোরী বিউটি হত্যার ঘটনায় এসআই জাকির হোসেনের বিরুদ্ধে দায়িত্বে অবহেলার অভিযোগ প্রমাণিত হয়েছে। মঙ্গলবার বিকেলে এ সংক্রান্ত তদন্ত কমিটি প্রতিবেদন দিয়েছে। এতে তার বিরুদ্ধে বিভাগীয় ব্যবস্থা নেয়ার সুপারিশ করা হয়েছে।তদন্ত কমিটির প্রধান অতিরিক্ত পুলিশ সুপার আসম শামছুর রহমান ভূঁইয়া এর সত্যতা স্বীকার করে জানান, তার বিরুদ্ধে গাফিলতির অভিযোগ প্রমাণিত হয়েছে। তাই বিভাগীয় ব্যবস্থা নেয়ার সুপারিশ করা হয়েছে। এছাড়া থানার ভারপ্রাপ্ত কর্মকর্তা আনিছুর রহমানকে দায়িত্ব পালনে আরও দায়িত্ববান হওয়ার সুপারিশ করা হয়েছে।প্রকাশ, ২১ জানুয়ারি প্রথম দফায় শায়েস্তাগঞ্জ উপজেলার ব্রাহ্মণডোরা গ্রামের সায়েদ আলীর মেয়ে বিউটি আক্তারকে অপহরণের পর ধর্ষণ করা হয়। এ ঘটনায় ৪ মার্চ বিউটির বাবা সায়েদ আলী বাদী হয়ে একই গ্রামের বাবুল মিয়া ও তার মা ইউপি সদস্য কলম চান বিবির বিরুদ্ধে আদালতে মামলা দায়ের করেন। এরপরও পুলিশের পক্ষ থেকে কোনো ব্যবস্থা নেয়া হয়নি। পরবর্তীতে ১৬ মার্চ রাতে বিউটি লাখাই উপজেলা গুণিপুর গ্রামে নানার বাড়ি থেকে অপহৃত হয়।১৭ মার্চ সকালে শায়েস্তগঞ্জের হাওরে তার মরদেহ পাওয়া যায়। উক্ত ঘটনায় সায়েদ আলী বাদী হয়ে পূণরায় উল্লেখিত আসামিদের বিরুদ্ধে শায়েস্তাগঞ্জ থানায় হত্যা মামলা দায়ের করেন। মামলাগুলোর তদন্তকারী কর্মকর্তা ছিলেন এসআই জাকির হোসেন। তদন্তে তিনি গাফিলতি করেন বলে অভিযোগ উঠলে ২৯ মার্চ পুলিশ সুপার বিধান ত্রিপুরা তা তদন্তে ৩ সদস্যের তদন্ত কমিটি গঠন করেন। কমিটির প্রধান করা হয় অতিরিক্ত পুলিশ সুপার আসম শামছুর রহমান ভূঁইয়াকে। কমিটিকে ৩ কার্যদিবসের মধ্যে প্রতিবেদন দেয়ার জন্য বলা হয়। তদন্ত শেষে কমিটি মঙ্গলবার বিকেলে প্রতিবেদন জমা দেয়।সৈয়দ এখলাছুর রহমান খোকন/এমএএস/এমএস</body>
</article>
