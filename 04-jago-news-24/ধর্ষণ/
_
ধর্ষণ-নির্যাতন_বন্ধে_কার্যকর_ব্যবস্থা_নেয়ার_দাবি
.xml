<article>
  <headline>
ধর্ষণ-নির্যাতন বন্ধে কার্যকর ব্যবস্থা নেয়ার দাবি
</headline>
  <url>https://www.jagonews24.com/national/news/477332</url>
  <published_at>
</published_at>
  <category>ধর্ষণ</category>
  <body>দেশজুড়ে অব্যাহত নারী ও কন্যাশিশু ধর্ষণ-নির্যাতনের প্রতিবাদ এবং তা বন্ধে কার্যকর ব্যবস্থা নেয়ার দাবি জানিয়েছে বাংলাদেশ মহিলা পরিষদ। পাশাপাশি জাতীয় সংসদে সংরক্ষিত নারী আসনে মনোনয়নের পরিবর্তে সরাসরি নির্বাচন প্রক্রিয়া চালু ও আসন সংখ্যা এক-তৃতীয়াংশ বাড়ানোর দাবিও জানিয়েছেন তারা।শনিবার জাতীয় প্রেস ক্লাবের সামনে আয়োজিত এক মানববন্ধনে এ দাবি জানান বাংলাদেশ মহিলা পরিষদের নেতৃবৃন্দ।মানববন্ধনে বাংলাদেশ মহিলা পরিষদের সভাপতি আয়শা খানম বলেন, জাতীয় সংসদে দলীয় মনোনয়নের মাধ্যমে নারীর প্রতিনিধিত্ব পোষা তোতা পাখির মতো। দলের শেখানো বুলির বাইরে তারা বৃহত্তর নারীসমাজের পক্ষে কোনো কথাই বলতে পারেন না। কিন্তু বাংলাদেশের অর্ধেক জনগোষ্ঠী নারীসমাজের যথার্থ প্রতিনিধি হিসেবে সংসদে সরাসরি ভোটে নির্বাচিত প্রতিনিধি থাকা আবশ্যক। যারা দেশের আপামর সাধারণ নারীদের সমস্যা ও সম্ভাবনার কথা বলবেন। জাতীয় উন্নয়নে নারীর অংশগ্রহণের সুযোগ ও মাত্রা বৃদ্ধিতে সময়োপযোগী পদক্ষেপ নিতে ভূমিকা রাখতে পারবেন।পাশাপাশি দেশব্যাপী অব্যাহত নারী ও কন্যাশিশু নির্যাতন ও নারীর প্রতি চলমান সহিংসতার বিষয়টিকে সামাজিক দুর্যোগ হিসেবে ঘোষণা করে এ বিষয়ে জিরো টলারেন্স নীতি গ্রহণের জন্য সরকার ও সংশ্লিষ্ট কর্তৃপক্ষের প্রতি আহ্বান জানান তিনি।সাধারণ সম্পাদক মালেকা বানু বলেন, জাতীয় সংসদের প্রথম অধিবেশনেই দেশের অর্ধেক জনগোষ্ঠী নারীর জাতীয় সংসদে কার্যকর প্রতিনিধিত্ব নিশ্চিত করতে বর্তমান সংসদে সংরক্ষিত আসনে নির্বাচন প্রক্রিয়া পরিবর্তন করতে হবে। মনোনয়ন প্রথা বাতিল করে জনগণের সরাসরি ভোটের মাধ্যমে নির্বাচনের ব্যবস্থা করতে হবে।মানববন্ধনে বাংলাদেশ মহিলা পরিষদের জাতীয় পরিষদ সভায় যোগ দেয়া ৫৩টি জেলার প্রতিনিধিসহ সংগঠনের কেন্দ্রীয় কমিটির সদস্যরা উপস্থিত ছিলেন।এএস/এমএমজেড/এমএস</body>
</article>
