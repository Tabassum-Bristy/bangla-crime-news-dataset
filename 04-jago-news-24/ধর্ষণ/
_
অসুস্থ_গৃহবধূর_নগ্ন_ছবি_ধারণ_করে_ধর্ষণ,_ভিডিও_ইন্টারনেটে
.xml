<article>
  <headline>
অসুস্থ গৃহবধূর নগ্ন ছবি ধারণ করে ধর্ষণ, ভিডিও ইন্টারনেটে
</headline>
  <url>https://www.jagonews24.com/country/news/410904</url>
  <published_at>
</published_at>
  <category>ধর্ষণ</category>
  <body>বরিশালের গৌরনদী উপজেলায় অসুস্থ এক গৃহবধূর নগ্ন ছবি ধারণ করে ধর্ষণের পর ভিডিও ইন্টারনেটে ছেড়ে দেয়া হয়েছে। এ ঘটনায় কাজী রোমান (২৪) নামে এক কলেজছাত্রকে গ্রেফতার করেছে পুলিশ।এ ঘটনায় নির্যাতিত গৃহবধূ বাদী হয়ে কাজী রোমানসহ তিনজনকে আসামি করে গৌরনদী মডেল থানায় ধর্ষণ মামলা করেন। পরে অভিযান চালিয়ে রোমানকে গ্রেফতার করে পুলিশ।সোমবার দুপুরে বরিশাল অতিরিক্ত চিফ জুডিশিয়াল ম্যাজিস্ট্রেট আদালতে সোপর্দ করা হলে আদালত অভিযুক্ত কাজী রোমানকে কারাগারে পাঠানোর নির্দেশ দেন।গ্রেফতারকৃত রোমান গৌরনদী উপজেলার আহম্মদকাঠি গ্রামের মতি কাজীর ছেলে ও কালকিনি সৈয়দ আবুল হোসেন বিশ্ববিদ্যালয় কলেজের অনার্স তৃতীয় বর্ষের ছাত্র।এদিকে, ডাক্তারি পরীক্ষার জন্য নির্যাতিত গৃহবধূকে সোমবার দুপুরে বরিশাল শেরেবাংলা মেডিকেল কলেজ হাসপাতালে পাঠানো হয়েছে।গৌরনদী মডেল থানা পুলিশের ওসি মো. আফজাল হোসেন জানান, গৃহবধূ ও কলেজছাত্র রোমান প্রতিবেশী। গৃহবধূর স্বামী ঢাকায় থাকার সুযোগে রোমান প্রায় গৃহবধূর ঘরে টিভি দেখতে যেত।২০১৬ সালের ১৪ ফেব্রুয়ারি গৃহবধূ অসুস্থ হলে ওদিন রাতে তাকে দেখতে যায় রোমান। সেদিন ঘরে কোনো লোক না থাকায় মোবাইলে গৃহবধূর নগ্ন ছবি ধারণ করে রোমান। পরবর্তীতে ওই নগ্ন ছবি ইন্টারনেটে ছড়িয়ে দেয়ার ভয় দেখিয়ে গৃহবধূকে ধর্ষণ করে।এরপর ধর্ষণের ছবি রোমান মোবাইলে ধারণ করে ওই ছবি ইন্টারনেটে ছড়িয়ে দেয়। বিষয়টি জানতে পেরে গৃহবধূ বাদী হয়ে রোমান ও তার দুই সহযোগীকে আসামি করে রোববার রাতে গৌরনদী মডেল থানায় ধর্ষণ মামলা করেন।গতকাল রাতেই আহম্মদকাঠি গ্রামে অভিযান চালিয়ে অভিযুক্ত কাজী রোমানকে গ্রেফতার করে পুলিশ। এ সময় তার কাছ থেকে ধারণকৃত নগ্ন ছবিসহ ১টি মোবাইল ফোন জব্দ করা হয় বলেও জানান ওসি।সাইফ আমীন/এএম/আরআইপি</body>
</article>
