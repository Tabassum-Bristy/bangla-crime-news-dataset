<article>
  <headline>
বন্ধু গেল ভাতের জন্য, বান্ধবীকে নিয়ে গেল গাড়িচালক
</headline>
  <url>https://www.jagonews24.com/country/news/483982</url>
  <published_at>
</published_at>
  <category>ধর্ষণ</category>
  <body>বান্দরবানে পুলিশের ভয় দেখিয়ে এক তরুণী পর্যটককে হোটেলে আটকে ধর্ষণ করা হয়েছে। এ ঘটনায় পর্যটন মোটেলের নৈশপ্রহরী মোহাম্মদ ওসমান গনিকে গ্রেফতার করা হয়েছে।তবে অভিযুক্ত ধর্ষক চাঁদের গাড়ির চালক মোহাম্মদ রাসেল পলাতক রয়েছে। সোমবার মধ্যরাতে শহরের কাছে মেঘলা এলাকায় পর্যটন মোটেলে এ ঘটনা ঘটে। চাঁদের গাড়িটিকে জব্দ করে থানায় নিয়ে এসেছে পুলিশ।বান্দরবান সদর থানা পুলিশের ভারপ্রাপ্ত কর্মকর্তা (ওসি) মো. শহিদুল ইসলাম জানান, ঢাকা থেকে বেড়াতে আসা পর্যটক হেলাল উদ্দিন তার বান্ধবীকে নিয়ে সোমবার রাতে একটি চাঁদের গাড়িতে করে শহরে ঘুরতে বের হয়। হেলাল উদ্দিন তার বান্ধবীকে চাঁদের গাড়িতে রেখে বান্দরবান বাজারে একটি হোটেল থেকে ভাত কিনতে গেলে সেখানে গাড়িচালক মোহাম্মদ রাসেল তরুণীকে পুলিশের ভয় দেখিয়ে পর্যটন মোটেলে নিয়ে যায়। পরে মোটেলের নৈশপ্রহরী মোহাম্মদ ওসমান গনির সহায়তায় ২০৫ নম্বর কক্ষে ওই তরুণীকে আটকে রেখে ধর্ষণ করে।ওসি বলেন, ঘটনার পর গাড়ির চালক মো. রাসেল গা ঢাকা দিয়েছে। ধর্ষণের শিকার তরুণী পরে বিষয়টি তার বন্ধুকে জানালে পুলিশের সহায়তায় পর্যটন মোটেল থেকে ওই তরুণীকে উদ্ধার করা হয়। রাতেই নৈশপ্রহরী মোহাম্মদ ওসমান গনিকে আটক ও গাড়িটিকে জব্দ করে থানায় নিয়ে আসে পুলিশ।এ ঘটনায় নির্যাতিত তরুণী বাদী হয়ে মঙ্গলবার চাঁদের গাড়ির চালক মোহাম্মদ রাসেলের বিরুদ্ধে ধর্ষণ মামলা করেছেন বলেও জানান ওসি।সৈকত দাশ/এএম/জেআইএম</body>
</article>
