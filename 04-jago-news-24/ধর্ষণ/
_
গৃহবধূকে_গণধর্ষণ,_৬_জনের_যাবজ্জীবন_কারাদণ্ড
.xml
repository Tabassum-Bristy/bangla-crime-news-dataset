<article>
  <headline>
গৃহবধূকে গণধর্ষণ, ৬ জনের যাবজ্জীবন কারাদণ্ড
</headline>
  <url>https://www.jagonews24.com/country/news/500109</url>
  <published_at>
</published_at>
  <category>ধর্ষণ</category>
  <body>সিরাজগঞ্জের শাহজাদপুর উপজেলায় গৃহবধূকে গণধর্ষণের দায়ে ছয়জনকে যাবজ্জীবন সশ্রম কারাদণ্ড দিয়েছেন আদালত। একই সঙ্গে প্রত্যেককে এক লাখ করে ছয় লাখ টাকা জরিমানা অনাদায়ে আরও এক বছরের বিনাশ্রম কারাদণ্ড দেয়া হয়েছে।মঙ্গলবার দুপুরে সিরাজগঞ্জ নারী ও শিশু নির্যাতন দমন ট্রাইব্যুনাল-১-এর বিচারক ফজলে খোদা মো. নাজির এ রায় দেন। আদালতের স্পেশাল পাবলিক প্রসিকিউটর (পিপি) অ্যাডভোকেট আব্দুল হামিদ লাভলু বিষয়টি নিশ্চিত করেছেন। দণ্ডপ্রাপ্তরা হলো- উপজেলার দরগার চর গ্রামের তোতা, আলহাজ, আলমগীর, বুলবুল, জুয়েল রানা ও রতন।পিপি অ্যাডভোকেট আব্দুল হামিদ লাভলু বলেন, ২০১৬ সালের ২৬ ফেব্রুয়ারি সন্ধ্যায় শাহজাদপুর উপজেলার দরগার চর গ্রামের গৃহবধূ (২৫) বাবা-মার সঙ্গে একই এলাকার মাসুম বিল্লাহর বাড়িতে ওরস শুনতে যান। রাতে ওরস শেষে স্বামীকে নিয়ে বাড়ি ফেরার সময় ভুল করে ঘরের চাবি বাবার কাছে রেখে আসেন।ওই রাতেই স্বামীকে সঙ্গে নিয়ে বাবার বাড়িতে চাবির আনতে যাচ্ছিলেন তিনি। পথে তোতা, আলহাজ, আলমগীর, বুলবুল, জুয়েল রানা ও রতন মিলে স্বামী-স্ত্রীকে আটক করে। একপর্যায়ে তারা স্বামীকে মারপিট করে তাড়িয়ে দিয়ে স্ত্রীকে গণধর্ষণ করে। এ অবস্থায় গ্রামের লোকজন টের পেয়ে এগিয়ে এসে রাতেই তাদের উদ্ধার করে এবং তোতা ও আলহাজকে আটক করে পুলিশে দেয়।এ ঘটনায় গণধর্ষণের শিকার গৃহবধূ নিজেই বাদী হয়ে শাহজাদপুর থানায় মামলা করেন। পরবর্তীতে গ্রামবাসীর সহায়তায় বাকি আসামিদেরও গ্রেফতার করে পুলিশ। গ্রেফতার আসামিরা আদালতে স্বীকারোক্তিমূলক জবানবন্দি দেয়। শুনানি শেষে মঙ্গলবার দুপুরে এ রায় দেন আদালত।রাষ্ট্রপক্ষে মামলাটি পরিচালনা করেন নারী ও শিশু নির্যাতন দমন আদালতের স্পেশাল পিপি অ্যাডভোকেট আব্দুল হামিদ লাভলু ও একই আদালতের অতিরিক্ত জেলা পাবলিক প্রসিকিউটর (এপিপি) অ্যাডভোকেট আনোয়ার পারভেজ লিমন। আসামিপক্ষে মামলা পরিচালনা করেন অ্যাডভোকেট গোলাম হায়দার।ইউসুফ দেওয়ান রাজু/এএম/এমএস</body>
</article>
