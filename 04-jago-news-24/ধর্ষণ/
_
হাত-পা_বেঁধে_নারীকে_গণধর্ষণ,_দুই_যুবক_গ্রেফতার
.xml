<article>
  <headline>
হাত-পা বেঁধে নারীকে গণধর্ষণ, দুই যুবক গ্রেফতার
</headline>
  <url>https://www.jagonews24.com/country/news/507069</url>
  <published_at>
</published_at>
  <category>ধর্ষণ</category>
  <body>লক্ষ্মীপুরের রায়পুরে হাত-পা বেঁধে এক নারীকে (৫০) গণধর্ষণের ঘটনায় দুই যুবককে গ্রেফতার করেছে পুলিশ। রোববার (১৬ জুন) দুপুরে উপজেলার উত্তর চর আবাবিল ইউনিয়নের চর আবাবিল গ্রাম থেকে তাদের গ্রেফতার করা হয়। এর আগে বুধবার (১২ জুন) রাতে উত্তর চর আবাবিল ইউনিয়নের ১ নম্বর ওয়ার্ডে গণধর্ষণের ঘটনা ঘটে।থানা পুলিশ জানায়, গ্রেফতাররা হলেন- মো. মাসুদ (২৫) ও বাচ্চু (২৭)। মাসুদ উত্তর চর আবাবিল ইউনিয়নের ৮ নম্বর ওয়ার্ডের আলাউদ্দিন মাঝির ছেলে ও বাচ্চু ১ নম্বর ওয়ার্ডের সৈয়দ আহমেদ ব্যাপারীর ছেলে।স্থানীয় সূত্র ও পুলিশ জানায়, উপজেলার উত্তর চর আবাবিল ইউনিয়নের ১ নম্বর ওয়ার্ডের এক রিকশাচালকের ঘরে বুধবার গভীর রাতে কয়েক যুবক ঢুকে তার অনুপস্থিতিতে স্ত্রীর হাত-পা বেঁধে ধর্ষণ করে। পরে ওই নারী অচেতন হয়ে পড়েন। অবস্থা বেগতিক দেখে ধর্ষকরা নির্যাতিতকে রাতেই পাশের চাঁদপুরের হাইমচর উপজেলায় নিয়ে প্রাথমিক চিকিৎসা দেয়।এ সময় বিষয়টি নিয়ে বাড়াবাড়ি না করার জন্য তাকে ভয়ভীতি দেখানো হয়। ঘটনাটি জানাজানি হলে নির্যাতিত নারী রোববার সকালে থানায় এসে পুলিশকে জানান। পরে থানায় মামলা করা হয়। পুলিশ অভিযান চালিয়ে চর আবাবিল গ্রাম থেকে দুই আসামিকে গ্রেফতার করে।জানতে চাইলে উত্তর চর আবাবিল ইউনিয়ন পরিষদের চেয়ারম্যান শহীদ উল্যা বলেন, মর্মান্তিক ঘটনাটি আমি আজই শুনেছি। সামাজিক মূল্যবোধের অবক্ষয়ের কারণে এ ধরনের ঘটনা ঘটছে। এ ঘটনায় জড়িতদের দৃষ্টান্তমূলক শাস্তি দাবি করছি।রায়পুর থানার ভারপ্রাপ্ত কর্মকর্তা (ওসি) মো. তোতা মিয়া বলেন, নির্যাতিত নারী বাদী হয়ে চারজনের বিরুদ্ধে থানায় মামলা করেছেন। এরই মধ্যে দুই আসামিকে গ্রেফতার করে আদালতে পাঠানো হয়েছে। তাদের পাঁচদিনের রিমান্ড আবেদন করা হয়েছে। মামলার অন্য আসামিদের গ্রেফতারে অভিযান চলছে।কাজল কায়েস/বিএ/পিআর</body>
</article>
