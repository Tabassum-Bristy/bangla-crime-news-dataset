<article>
  <headline>
ধর্ষণের চেষ্টাকারীর জিহ্বা কামড়ে ছিঁড়ে নিলেন তিনি
</headline>
  <url>https://www.jagonews24.com/international/news/317434</url>
  <published_at>
</published_at>
  <category>ধর্ষণ</category>
  <body>সম্ভ্রম বাঁচাতে ধর্ষণের চেষ্টাকারীর জিহ্বা কামড়ে ছিঁড়ে নিলেন এক নারী। ছিঁড়ে নেয়া জিহ্বার টুকরা জমা দিয়ে নিজেই অভিযোগ জানালেন থানায়।চমকে দেয়ার মতো এ ঘটনা ঘটেছে ভারতের কেরালা অঙ্গরাজ্যের কোচিতে। ভারতীয় দৈনিক হিন্দুস্তান টাইমসের এক প্রতিবেদনে বলা হয়েছে, প্রতিবেশি এক যুবক ওই নারীর শ্লীলতাহানি ও ধর্ষণের চেষ্টা করেন। এ ঘটনায় থানায় অভিযোগ দায়ের করেছেন ওই নারী।কোচির ওই নারী পুলিশকে জানান, সোমবার রাতে তিনি যখন বাড়ি থেকে বেরিয়েছিলেন তখন আচমকাই তার উপর ঝাঁপিয়ে পড়ে প্রতিবেশি ওই যুবক। এসময় তাকে জড়িয়ে ধরে জোর করে চুম্বন দেয়ার চেষ্টা করে।অতর্কিত এ ঘটনায় কয়েক মুহূর্তের জন্য হতভম্ব হয়ে যান ওই নারী। কিন্তু এর পরই সম্মান বাঁচাতে হামলাকারী যুবকের জিহ্বায় সজোরে কামড় বসিয়ে দেন তিনি। মুহূর্তের মধ্যে তাকে ছেড়ে পালিয়ে যায় ওই যুবক। ঘটনার প্রমাণস্বরূপ ওই নারী যুবকের জিহ্বার ২ সেন্টিমিটার লম্বা একটি টুকরা জমা দেন থানায়। যা দেখে চোখ কপালে ওঠে সেখানে উপস্থিত পুলিশ কর্মকর্তাদের।অভিযোগের ভিত্তিতে পুলিশ ওই যুবকের বিরুদ্ধে ভারতীয় দণ্ডবিধির ৪৪৭ (অপরাধমূলক অনধিকার চর্চা), ৩৫৪ (শ্লীলতাহানি) এবং ৩৬৭ (ধর্ষণের চেষ্টা) ধারায় মামলা দায়ের করে। অভিযুক্ত যুবকের খোঁজে স্থানীয় সরকারি ও বেসরকারি হাসপাতালে তল্লাশি শুরু করেছে পুলিশ।কয়েক ঘণ্টার তল্লাশির পর স্থানীয় একটি বেসরকারি হাসপাতাল থেকে ওই যুবককে গ্রেফতার করেছে পুলিশ। যুবকের জিহ্বা ক্ষতিগ্রস্ত হওয়ায় তার জবানবন্দি নেয়া সম্ভব হয়নি বলে জানিয়েছে পুলিশ। আনন্দবাজার।এসআইএস/জেআইএম</body>
</article>
