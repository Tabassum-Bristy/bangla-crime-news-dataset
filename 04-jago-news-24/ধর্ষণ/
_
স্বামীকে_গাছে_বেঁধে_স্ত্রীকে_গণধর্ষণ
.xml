<article>
  <headline>
স্বামীকে গাছে বেঁধে স্ত্রীকে গণধর্ষণ
</headline>
  <url>https://www.jagonews24.com/country/news/351220</url>
  <published_at>
</published_at>
  <category>ধর্ষণ</category>
  <body>রাজশাহীর পুঠিয়ায় স্বামীকে গাছের সঙ্গে বেঁধে রেখে স্ত্রীকে গণধর্ষণের ঘটনা ঘটেছে। বুধবার রাতে উপজেলার শিলমাড়িয়া ইউনিয়নের বটতলা-কার্তিকপাড়ার মাঝামাঝি স্থানে এ ঘটনা ঘটে। এ ঘটনায় বৃহস্পতিবার ভোরে অভিযান চালিয়ে ৭ অভিযুক্তকে আটক করেছে পুলিশ।নির্যাতিত গৃহবধূর স্বামী জানান, গতকাল বুধবার বিকেলে স্ত্রীকে নিয়ে শ্বশুরবাড়ি বাগমারা উপজেলার তাহেরপুরে বেড়াতে গিয়েছিলেন। রাতে ভ্যানযোগে বাড়ি ফিরছিলেন তারা। রাত সাড়ে ৮টা নাগাদ উপজেলার বটতলা-কার্তিকপাড়া এলাকার মাঝামাঝি পৌঁছান তারা।এসময় অস্ত্রের মুখে বিলমাড়িয়ার পুকুরচাষি নবির উদ্দিন ও মিজান আলীর নেতৃত্বে ৭-৮ জন ভ্যানের গতিরোধ করেন। জোরপূর্বক ভ্যান থেকে নামিয়ে পাশের পুকুর পাড়ে নেয়া হয় তাদের। পরে গাছের সঙ্গে তাকে বেঁধে রেখে মধ্যরাত পর্যন্ত অভিযুক্তরা পালাক্রমে তার স্ত্রীর ওপর পাশবিক নির্যাতন চালায়। শেষে ঘটনা কাওকে না জানানোর শর্তে তাদের ছেড়ে দেয় দুর্বৃত্তরা। তবে রাতেই তারা থানায় গিয়ে অভিযোগ দেন।পুঠিয়া থানার ভারপ্রাপ্ত কর্মকর্তা (ওসি) সায়েদুর রহমান ভূঁইয়া এ তথ্য নিশ্চিত করে বলেন, অভিযোগ পেয়ে সঙ্গে সঙ্গে পুঠিয়া থানার সেকেন্ড অফিসার এসআই প্রণয় কুমার, এসআই সাইফুল ইসলাম ও এএসআই জসিম উদ্দিনসহ সঙ্গীয় ফোর্স পাঠিয়ে ঘটনাস্থল থেকে ৭ জনকে আটক করা হয়। এসময় তাদের কাছে ধারালো দেশি অস্ত্র উদ্ধার করা হয়েছে।আটকদের জিজ্ঞাসাবাদ করা হচ্ছে। এ ব্যাপারে মামলার প্রস্তুতিও চলছে বলে জানান পুলিশের এই কর্মকর্তা।ফেরদৌস সিদ্দিক/এফএ/আরআইপি</body>
</article>
