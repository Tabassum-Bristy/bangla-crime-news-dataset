<article>
  <headline>
শিশু ধর্ষণ ও সহিংসতায় উদ্বেগ
</headline>
  <url>https://www.jagonews24.com/national/news/316513</url>
  <published_at>
</published_at>
  <category>ধর্ষণ</category>
  <body>শিশুর প্রতি সহিংসতা ও ধর্ষণ বৃদ্ধিতে উদ্বেগ প্রকাশ করেছে চাইল্ড রাইটস অ্যাডভোকেসি কোয়ালিশন ইন বাংলাদেশ। এসব ঘটনায় তীব্র নিন্দা ও ক্ষোভ প্রকাশ করা হয়েছে সংগঠনটির পক্ষ থেকে। মঙ্গলবার এক প্রেস বিজ্ঞপ্তিতে এই উদ্বেগ ও ক্ষোভ জানানো হয়।প্রেস বিজ্ঞপ্তিতে বলা হয়, প্রতিদিন গণমাধ্যমে প্রকাশিত শিশুর প্রতি সহিংসতা আর ধর্ষণের খবরে আমরা আতঙ্কিত, স্তম্ভিত। সম্প্রতি ঢাকার বাড্ডায় মাত্র তিন বছরের শিশুকে ধর্ষণের পর শ্বাসরোধে হত্যাসহ বগুড়ায় স্কুলছাত্রী ধর্ষণ এবং নির্যাতনের ঘটনা মধ্যযুগের বর্বরতাকেও হার মানায়। যে শিশুদের নির্ভয়ে, নির্ভাবনায়, খেলাধুলা করে বেড়ে ওঠার কথা, তারা আজ মুখোমুখি হচ্ছে নানা সহিংসতার।বিজ্ঞপ্তিতে আরও উল্লেখ করা হয়, প্রতিদিন খবরের কাগজ এবং বিভিন্ন টেলিভিশন চ্যানেলে আমরা দেখছি শিশু ধর্ষণ ও নির্যাতনের নানা নৃশংস ঘটনা, যা আমাদের বাকরুদ্ধ করছে। সমাজের প্রতিটি পর্যায়ে, বিভিন্ন শ্রেণি-পেশার মানুষ দ্বারা শিশুরা নির্যাতিত হচ্ছে। অনিরাপত্তা আর অনিশ্চয়তা যেন এই শিশুদের জীবনের সাধারণ ঘটনা হয়ে দাঁড়িয়েছে।উল্লেখ্য, বাংলাদেশ মানবাধিকার বাস্তবায়ন সংস্থার (বিএমবিএস) তথ্য অনুযায়ী, শুধু গত জুলাই মাসেই ৩২ জন শিশু ধর্ষণের শিকার হয়েছে। বাংলাদেশ শিশু অধিকার ফোরামের তথ্য অনুযায়ী, এ বছরের জানুয়ারি থেকে জুন পর্যন্ত ২৯৪ জন শিশু ধর্ষণ এবং ৪৬ জন শিশু গণধর্ষণের শিকার হয়েছে। এর মধ্যে ২৪ জন শিশু প্রতিবন্ধী । ওই হিসাব মতে, গড়ে প্রতিদিন প্রায় দু’জন শিশু কোথাও না কোথাও ধর্ষণের শিকার হচ্ছে।চাইল্ড রাইটস অ্যাডভোকেসি কোয়ালিশন ইন বাংলাদেশের সদস্যরা হচ্ছে, সেভ দ্য চিলড্রেন, অ্য্যাকশন এইড বাংলাদেশ, আইন ও সালিশ কেন্দ্র, চাইল্ড রাইটস গভর্ন্যান্স অ্যাসেমব্লি, এডুকেশন অ্যান্ড ডেভেলপমেন্ট ফাউন্ডেশন-এডুকো, জাতীয় কন্যাশিশু এ্যাডভোকেসি ফোরাম, প্ল্যান ইন্টারন্যাশনাল বাংলাদেশ, টেরে ডেস হোমস নেদারল্যান্ডস, বাংলাদেশ শিশু অধিকার ফোরাম এবং ওয়ার্ল্ড ভিশন বাংলাদেশ।এমএমজেড/ওআর/এমএস</body>
</article>
