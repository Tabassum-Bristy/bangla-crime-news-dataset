<article>
  <headline>
ফেসবুক বন্ধুর সঙ্গে দেখা করতে গিয়ে গণধর্ষণের শিকার তরুণী
</headline>
  <url>https://www.jagonews24.com/country/news/316708</url>
  <published_at>
</published_at>
  <category>ধর্ষণ</category>
  <body>রাজশাহীতে এক তরুণীকে আবাসিক হোটেলে নিয়ে গণধর্ষণের অভিযোগ পাওয়া গেছে। ২৫ বছর বয়সী ওই তরুণীর বাড়ি চাঁপাইনবাবগঞ্জ সদর উপজেলার নামো শংকরবাটি নতুনহাট মোল্লাপাড়া এলাকায়।পুলিশ বলছে, সম্প্রতি ওই তরুণীর রাজশাহীর দুই যুবকের সঙ্গে ফেসবুকে বন্ধুত্ব হয়। এরপর তাদের সঙ্গে দেখা করতে এসে ধর্ষণের শিকার হন তিনি।গত সোমবার দুপুরে রাজশাহী মহানগরীর শাহমখদুম থানা এলাকার গ্রীন গার্ডেন রেস্টহাউস নামে একটি আবাসিক হোটেলে এই গণধর্ষণের ঘটনা ঘটে। এ ঘটনায় ওই রাতেই তরুণী থানায় মামলা করেন। পরে ফরেনসিক পরীক্ষার জন্য মঙ্গলবার দিবাগত রাতে ওই তরুণীকে রাজশাহী মেডিকেল কলেজ (রামেক) হাসপাতালের ওয়ান স্টপ ক্রাইসিস সেন্টারে (ওসিসি) পাঠায় পুলিশ। এরপরই ঘটনা জানাজানি হয়।অবশ্য এর আগে মামলা দায়েরের পরই পুলিশ অভিযুক্ত দুই যুবককে গ্রেফতার করেছে। তারা হলেন, নগরীর বোয়ালিয়া থানার সাগরপাড়া এলাকার আবদুল হালিমের ছেলে আবদুল আলম ওরফে বাদশা (৩০) এবং জেলার বাগমারা উপজেলা সদরের আবুল খায়ের ওরফে নাহিদ (২৬)। এদের মধ্যে বাদশা শিক্ষকতা করেন বলে জানিয়েছে পুলিশ।ওই তরুণীর উদ্ধৃতি দিয়ে নগরীর শাহমখদুম থানার ভারপ্রাপ্ত কর্মকর্তা (ওসি) জিল্লুর রহমান বলেন, ফেসবুকে বাদশা ও নাহিদের সঙ্গে বন্ধুত্ব হয় ওই তরুণীর। এরপর তাদের সঙ্গে দেখা করতে রাজশাহী আসেন তিনি। সোমবার দুপুরে তাকে নিয়ে রেস্টহাউসে যান ওই দুই যুবক। পরে সেখানে প্রথমে বাদশা ও পরে নাহিদ তাকে ধর্ষণ করেন। এরপর তারা তরুণীকে রেখে পালিয়ে যান।এ ঘটনার পর রাতে ওই তরুণী নিজে থানায় গিয়ে মামলা করেন। মামলার পর মঙ্গলবার ভোররাতে অভিযান চালিয়ে ওই দুই যুবককে গ্রেফতার করা হয়। পরে মঙ্গলবার রাতে ওই তরুণীকে রামেক হাসপাতালের ওসিসিতে পাঠানো হয়।গ্রেফতার দুই যুবককে বিকেলে আদালতের মাধ্যমে কারাগারে পাঠানো হয়েছে। এছাড়া ওই আবাসিক হোটেল থেকে ধর্ষণের নানা আলামত সংগ্রহ করা হয়েছে বলেও জানান পুলিশের এই কর্মকর্তা।ফেরদৌস সিদ্দিক/এফএ/আরআইপি</body>
</article>
