<article>
  <headline>
আসমার ধর্ষক ও হত্যাকারীদের ফাঁসি চায় সহপাঠীরা
</headline>
  <url>https://www.jagonews24.com/country/news/522400</url>
  <published_at>
</published_at>
  <category>ধর্ষণ</category>
  <body>ঢাকার কমলাপুর রেলস্টেশনে পঞ্চগড়ের মাদরাসাছাত্রী আসমা আক্তারকে ধর্ষণের পর হত্যার প্রতিবাদ ও জড়িতদের ফাঁসির দাবিতে মানববন্ধন করেছে আসমার সহপাঠীরা।রোববার দুপুরে পঞ্চগড় খান বাহাদুর মোখলেছুর রহমান আলিম মাদরাসার সামনে পঞ্চগড়-ঢাকা মহাসড়কে এই মানববন্ধন অনুষ্ঠিত হয়। এতে আসমার সহপাঠী ছাড়াও মাদরাসার ম্যানেজিং কমিটির সভাপতি মোশারফ হোসেন প্রধান, অধ্যক্ষ মো. আব্দুস সামাদ, শিক্ষক আনছারুল ইসলাম হেলাল, হাফেজ খায়রুল আনাম ও শাহিনুর রহমান উপস্থিত ছিলেন।ঘণ্টাব্যাপী মানববন্ধনে আসমার সহপাঠীরা দাবি করেন, আসমা আক্তার ওই মাদরাসার একজন মেধাবী শিক্ষার্থী ছিল। চলতি বছর অনুষ্ঠিত দাখিল পরীক্ষায় অংশ নিয়ে সে জিপিএ-৪.৫ পায়। দরিদ্র বাবার অভাব অনটনের কারণে সে আর আলিম শ্রেণিতে ভর্তি হতে পারেনি। প্রেমের জালে ফাঁসিয়ে মারুফ হাসান বাঁধন তাকে ঢাকায় নিয়ে গিয়ে ধর্ষণ করে হত্যা করেছে। তাই আসমাকে ধর্ষণ ও হত্যা মামলাটি দ্রুত নিষ্পত্তি করে প্রধান আসামি বাঁধনসহ ধর্ষণ ও হত্যাকাণ্ডে জড়িতদের ফাঁসির দাবি করেন তারা।পঞ্চগড়ের মেয়ে আসমা আক্তার গত রোববার সকালে বাড়ি থেকে বের হয়। পরদিন সোমবার সকালে কমলাপুর রেলস্টেশনে ময়মনসিংহ-ঢাকার বলাকা কমিউটার ট্রেনের একটি পরিত্যাক্ত বগি থেকে তার মরদেহ উদ্ধার হয়। পরে সুরতহাল ও ময়নাতদন্তে তাকে ধর্ষণ এবং শ্বাসরোধ করে হত্যার আলামত পাওয়া যায়।এ ঘটনায় নিহতের চাচা মো. রাজু বাদী হয়ে কথিত প্রেমিক বাঁধনকে প্রধান আসামি করে হত্যা মামলা করেন। বৃহস্পতিবার রাতে অভিযুক্ত বাঁধনকে গ্রেফতার করে পরদিন কমলাপুর রেল পুলিশের কাছে তাকে হস্তান্তর করে পঞ্চগড় থানা পুলিশ।সফিকুল আলম/এফএ/এমএস</body>
</article>
