<article>
  <headline>
ধর্ষণ মামলা : আগাম জামিন হলো না ক্যান্সার আক্রান্ত বৃদ্ধের
</headline>
  <url>https://www.jagonews24.com/law-courts/news/524558</url>
  <published_at>
</published_at>
  <category>ধর্ষণ</category>
  <body>ব্রাহ্মণবাড়িয়ার নবীনগর উপজেলার সাতমোড়া ইউনিয়নের বড়শিকানিকা গ্রামের জাকির হোসেন (৭৫)। ফুসফুসে ক্যান্সার আক্রান্ত। তার ছেলের দাবি, হাসপাতাল থেকে ছাড়পত্র দিয়েছে। চিকিৎসকরা বলেছেন, ভালোমন্দ খেতে। এখন তার চিকিৎসার আর কোনো সুযোগ নেই। জাকির হোসেন তার স্ত্রী ও এক ছেলের কাঁধে ভর করে হাইকোর্টে হাজির হন। মঙ্গলবার ধর্ষণ মামলায় আসামি হিসেবে এসেছিলেন আগাম জামিন নিতে। আদালত তাকে জামিন না দিয়ে বিচারিক আদালতে আত্মসমর্পণের নির্দেশ দেন।শুধুই জাকির হোসেন নন, একই মামলায় তার স্ত্রী ও তিন ছেলেকেও জামিন না দিয়ে তাদেরও আত্মসমর্পণের একই রকম আদেশ দেন আদালত।মঙ্গলবার হাইকোর্টের বিচারপতি ফরিদ আহমেদ ও বিচারপতি এএসএম আব্দুল মোবিনের বেঞ্চ এ আদেশ দেন। জামিন আবেদনকারীদের পক্ষে আইনজীবী ছিলেন ড. মোহাম্মদ অলিউল্লাহ।ঘটনার বিবরণ থেকে জানা যায়, ১৩ বছর বয়সী সপ্তম শ্রেণির এক ছাত্রীকে ধর্ষণের অভিযোগে ধর্ষিতার মা গত ১৮ আগস্ট রাসেল (১৯) নামের এক তরুণের বিরুদ্ধে মামলা করেন। মামলায় রাসেল ছাড়াও তার বাবা জাকির হোসেন, মা সেলিনা বেগম এবং ভাই খায়রুল, বাবুল ও আজমত উল্লাহকে আসামি করা হয়। রাসেল কারাগারে থাকায় বাকি পাঁচজন গতকাল হাইকোর্টে হাজির হয়ে আগাম জামিনের আবেদন করেন। আদালত তাদের জামিন না দিয়ে চার সপ্তাহের মধ্যে বিচারিক আদালতে আত্মসমর্পণের নির্দেশ দেন।মঙ্গলবার আদালত কক্ষ থেকে বের হয়ে অসুস্থ হয়ে পড়েন জাকির হোসেন। এ অবস্থায় ধরাধরি করে তাকে পাশের একটি আদালত কক্ষে (তিন নম্বর হাইকোর্ট বেঞ্চ) নিয়ে শুইয়ে দেওয়া হয়। কিছুক্ষণ পর কিছুটা সুস্থ হলে আদালত ভবন থেকে বের হয়ে যান তারা।এফএইচ/এনএফ/এমএস</body>
</article>
