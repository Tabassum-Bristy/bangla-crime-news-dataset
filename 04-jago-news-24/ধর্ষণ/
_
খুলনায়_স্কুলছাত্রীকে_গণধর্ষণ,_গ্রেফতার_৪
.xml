<article>
  <headline>
খুলনায় স্কুলছাত্রীকে গণধর্ষণ, গ্রেফতার ৪
</headline>
  <url>https://www.jagonews24.com/country/news/510572</url>
  <published_at>
</published_at>
  <category>ধর্ষণ</category>
  <body>খুলনায় বেড়াতে যাবার নাম করে এক স্কুলছাত্রীকে গণধর্ষণের ঘটনায় ৯ জনের নাম উল্লেখ এবং অজ্ঞাত ২-৩ জনকে আসামি মামলা হয়েছে। নির্যাতিতার বোন বাদী হয়ে রোববার (৩০ জুন) নগরীর সোনাডাঙ্গা থানায় এই মামলা করেন।সোনাডাঙ্গা থানার ভারপ্রাপ্ত কর্মকর্তা (ওসি) মো. মমতাজুল হক বিষয়টি নিশ্চিত করেছেন।পুলিশ জানিয়েছে, বেড়ানোর কথা বলে ওই স্কুলছাত্রীকে নিয়ে গণধর্ষণ করেছে বখাটেরা। সে খুলনা পল্লীমঙ্গল স্কুলের ৬ষ্ঠ শ্রেণির (১৪) ছাত্রী। এ ঘটনায় শনিবার (২৯ জুন) দিবাগত রাতে চার যুবককে জিজ্ঞাসাবাদের জন্য আটক করে পুলিশ। তারা হল- শাহাদাৎ, পরশ, আকাশ ও নুরুন্নবী। বাসে করে পালানোর সময় সোনাডাঙ্গা বাস টার্মিনাল থেকে তাদেরকে গ্রেফতার করা হয়।খুলনা মেট্রোপলিটন পুলিশের উপ-কমিশনার (দক্ষিণ) মোহাম্মদ এহসান শাহ জানান, বান্ধবীর মাধ্যমে পল্লীমঙ্গল স্কুলের ৬ষ্ঠ শ্রেণির ওই ছাত্রীর সঙ্গে পরিচয় হয় নগরীর বিহারী কলোনি এলাকার আকব্বার বিশ্বাস ওরফে আকব্বার কসাইয়ের ছেলে শান্ত বিশ্বাসের। এর সূত্র ধরে তাদের মধ্যে সখ্যতা গড়ে ওঠে। বেড়াতে নিয়ে যাওয়ার কথা বলে গত শনিবার বিকেলে নগরীর শেরে বাংলা রোডে জমজম মিষ্টির দোকানের কাছে বন্ধু নুরুন্নবীর বাসায় তাকে নিয়ে যায় শান্ত। সেখানে যাওয়ার পর ভয়ভীতি দেখিয়ে ৭/৮ জন বন্ধু মিলে তাকে পালাক্রমে ধর্ষণ করে।তিনি জানান, পরে মেয়েটির কান্নাকাটির শব্দ পেয়ে আশপাশের লোকজন সোনাডাঙ্গা থানায় খবর দেয়। খবর পেয়ে সোনাডাঙ্গা থানার পুলিশ ঘটনাস্থলে এসে তাকে উদ্ধার করে খুলনা মেডিকেল কলেজ (খুমেক) হাসপাতালের ওসিসিতে ভর্তি করে।তিনি আরও জানান, পরে নগরীর বিভিন্ন এলাকায় অভিযান চালিয়ে ধর্ষণে জড়িত থাকার অভিযোগে শাহাদাৎ, পরশ, আকাশ ও নুরুন্নবীকে আটক করে। তাদের থানায় রেখে জিজ্ঞাসাবাদ করা হচ্ছে। শান্তসহ অন্যান্যদের গ্রেফতারে অভিযান অব্যাহত রয়েছে।আলমগীর হান্নান/এমএমজেড/এমএস</body>
</article>
