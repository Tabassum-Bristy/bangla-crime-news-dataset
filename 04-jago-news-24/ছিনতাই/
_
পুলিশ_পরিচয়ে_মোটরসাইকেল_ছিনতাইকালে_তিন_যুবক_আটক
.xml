<article>
  <headline>
পুলিশ পরিচয়ে মোটরসাইকেল ছিনতাইকালে তিন যুবক আটক
</headline>
  <url>https://www.jagonews24.com/country/news/427363</url>
  <published_at>
</published_at>
  <category>ছিনতাই</category>
  <body>যশোরের চৌগাছায় পুলিশ পরিচয়ে মোটরসাইকেল ছিনতাইকালে তিন যুবক আটক হয়েছে। সোমবার রাত ৮টার দিকে চৌগাছা-ব্যাঙদা ভায়া কাবিলপুর সড়কের মশ্মমপুর মোড়ে থেকে পুলিশ তাদের আটক করে।আটককৃতরা হলেন- যশোর সদর উপজেলার ফরিদপুর বাজারপাড়া গ্রামের আব্দুল মান্নানের ছেলে আমিরুল ইসলাম (২৫), একই গ্রামের মুস্তাফিজুর রহমান দুলুর ছেলে মুশফিকুর রহমান (২৫) এবং ঝিকরগাছা উপজেলার বড়কুলি-কায়েমকোলা গ্রামের আমিনুর রহমানের ছেলে ইনজামামুল হক ইমন (২৪)।মোটরসাইকেলের মালিক মো. সায়েম জানান, সোমবার সন্ধ্যায় চৌগাছার ডিভাইন গার্মেন্টস থেকে অফিস শেষে তিনি ও তার স্ত্রী মোটরসাইকেলযোগে শার্শা উপজেলার কাশিপুরে নিজ বাড়িতে যাচ্ছিলেন। পথে চৌগাছা-ব্যাঙদা ভায়া কাবিলপুর সড়কের মশ্মমপুর সরকারি প্রাথমিক বিদ্যালয়ের সামনে পুলিশ পরিচয়ে ছিনতাইকারীরা তাদের গতিরোধ করে।এক পর্যায়ে মোটরসাইকেলের কাগজপত্র চায় ছিনতাইকারীরা। তিনি শো-রুমের কাগজ বের করলে ছিনতাইকারীরা বলে কাগজ ঠিক নেই। এরপর একে-অন্যকে বলে এই গাড়ি থানায় নাও।ছিনতাইকারীরা বয়সে ছোট এবং হ্যাংলা-পাতলা হওয়ায় তাদের সন্দেহ হয়। এ সময় সায়েম ও তার স্ত্রী চিৎকার শুরু করলে এলাকাবাসী এবং কাছেই থাকা শাহাজাদপুর বিজিবি ক্যাম্পের সদস্যরা এগিয়ে এসে তিন ছিনতাইকারীকেই আটকে ফেলে।প্রাথমিক জিজ্ঞাসাবাদে ওই তিন যুবক ছিনতাইয়ের ঘটনা স্বীকার করেছে বলে জানিয়েছে পুলিশ। পুলিশ জানায়, সড়কটির ওই স্থানে প্রায়ই ছিনতাইয়ের ঘটনা ঘটায় সেখানে নিয়মিত পুলিশি টহলের ব্যবস্থা করা হয়েছে।দশপাকিয়া পুলিশ ফাঁড়ির এসআই শফিকুল ইসলাম বলেন, স্থানীয়রা তিন ছিনতাইকারীকে আটক করলে সেখানে বিজিবিও উপস্থিত হয়। পরে আমরা তাদের আটক করে থানায় নিয়ে আসি।চৌগাছা থানার ওসি খন্দকার শামীম উদ্দিন ঘটনার সত্যতা নিশ্চিত করে বলেন, আটক ওই তিন যুবকের বিরুদ্ধে মামলার প্রস্তুতি চলছে।মিলন রহমান/বিএ</body>
</article>
