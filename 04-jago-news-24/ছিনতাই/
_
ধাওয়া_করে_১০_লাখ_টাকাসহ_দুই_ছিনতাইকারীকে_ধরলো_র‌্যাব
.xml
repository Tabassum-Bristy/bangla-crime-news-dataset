<article>
  <headline>
ধাওয়া করে ১০ লাখ টাকাসহ দুই ছিনতাইকারীকে ধরলো র‌্যাব
</headline>
  <url>https://www.jagonews24.com/national/news/502650</url>
  <published_at>
</published_at>
  <category>ছিনতাই</category>
  <body>রাজধানীর খিলক্ষেত থানা এলাকা থেকে সংঘবদ্ধ ছিনতাইকারী চক্রের দুই সক্রিয় সদস্যকে আটক করেছে র‌্যাপিড অ্যাকশন ব্যাটালিয়ন (র‌্যাব)। এ সময় ছিনতাইকৃত ১০ লাখ ২০ হাজার টাকা জব্দ করা হয়।শুক্রবার দিবাগত রাতে খিলক্ষেত থানাধীন রাজউক ট্রেড সেন্টারের সামনে থেকে ছিনতাইকালে তাদের হাতেনাতে আটক করা হয়।র‌্যাব-২ এর সহকারী পরিচালক (মিডিয়া) এএসপি মোহাম্মদ সাইফুল মালিক জানান, খিলক্ষেতে রাজউক ট্রেড সেন্টারের সামনে গাড়ি পার্কিং করে মার্কেটে প্রবেশের সময় অজ্ঞাতনামা দুই ব্যক্তি শরীফুল কবিরের (৪৫) কাঁধের ব্যাগ ছিনিয়ে নিয়ে বিমানবন্দরের দিকে পালাতে থাকে।তখন শরীফুল কবিরসহ অন্যরা পেছন থেকে চিৎকার করে ধাওয়া করে। এ সময় মার্কেটের উত্তর পাশে র‌্যাবের একটি টিমকে দেখতে পেয়ে তাদের ছিনতাইয়ের বিষয়টি জানান। র‌্যাব সদস্যরা ধাওয়া করে রায়হান কবির (৩৯) নামে একজনকে আটক করেন। তবে টাকা ভর্তি ব্যাগ নিয়ে অপর ছিনতাইকারী পালিয়ে যায়।তিনি আরও জানান, পরে র‌্যাবের হাতে আটক রায়হান কবিরকে জিজ্ঞাসাবাদ করলে প্রথমে সে পলাতক অপর আসামির বিষয়ে তথ্য দিতে টালবাহানা করতে থাকে। একপর্যায়ে সে জানায়, পলাতক ছিনতাইকারী রাজধানীর দক্ষিণ কল্যাণপুরে কেয়ারীবুরুজ ভবনের একটি ফ্ল্যাটে বসবাস করে। সেখানে অভিযান চালিয়ে আহমেদ মোস্তফা হাবিব (৩২) নামে ওই ছিনতাইকারীকে আটক ও ১০ লাখ ২০ হাজার টাকা জব্দ করা হয়।জিজ্ঞাসাবাদে আটকরা জানিয়েছে, তারা দীর্ঘদিন ধরে রাজধানীর খিলক্ষেত ও আশপাশের এলাকায় ছিনতাই করে আসছিল। তাদের বিরুদ্ধে আইনগত ব্যবস্থা নেয়া হয়েছে।জেইউ/এমএমজেড/এমকেএইচ</body>
</article>
