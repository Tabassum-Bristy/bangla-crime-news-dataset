<article>
  <headline>
নরসিংদীতে ডাকাতের গুলিতে গরু ব্যবসায়ী নিহত
</headline>
  <url>https://www.jagonews24.com/country/news/515070</url>
  <published_at>
</published_at>
  <category>ছিনতাই</category>
  <body>নরসিংদীর রায়পুরায় ডাকাতের গুলিতে মোন্তাজ উদ্দিন (৪০) নামে এক গরু ব্যবসায়ী নিহত হয়েছেন। এ সময় গুলিবিদ্ধ হয়েছেন আরও দুইজন। শনিবার সন্ধ্যায় উপজেলার নিলক্ষা ইউনিয়নের চংপাড়া চরাঞ্চলে এ ঘটনা ঘটে।নিহত মোন্তাজ উপজেলার আব্দুল্লাপুর গ্রামের সাধু মিয়ার ছেলে।গুলিবিদ্ধরা হলেন উপজেলার চরসুবুদ্ধি গ্রামের আসাদ মিয়া (৩০) ও বাহেরচর গ্রামের মানিক (৩৫)। গুরুতর আহত অবস্থায় তাদের প্রথমে নরসিংদী সদর হাসপাতালে ভর্তি করা হয়। সেখানে অবস্থার অবনতি হলে পরে তাদেরকে ঢাকায় পাঠানো হয়।পুলিশ জানায়, ব্রাহ্মণবাড়িয়া জেলার সলিমগঞ্জ বাজারে শনিবার সাপ্তাহিক গরুর হাট বসে। ওই হাটে রায়পুরার ওই ব্যবসায়ীরাও গরু নিয়ে যান। বেচাকেনা শেষে সন্ধ্যায় তারা নৌকাযোগে নিলক্ষায় ফিরছিলেন। তাদের নৌকাটি চরমধুয়া এলাকায় পৌঁছলে পেছন থেকে একটি স্পিডবোট নিয়ে ডাকাতরা তাদের ধাওয়া করে। তারা জীবন বাঁচাতে নিলক্ষার চংপাড়া এলাকায় নৌকা ভিড়িয়ে নামার চেষ্টা করে। এ সময় ডাকাতরা গরু ব্যবসায়ীদের লক্ষ্য করে এলোপাতাড়ি গুলি চালায়। ডাকাতের ছোড়া একটি গুলি মোন্তাজ উদ্দিনের মাথায় বিদ্ধ হয়। এতে ঘটনাস্থলেই তার মৃত্যু হয়।এ ঘটনায় আসাদ মিয়া ও মানিক মিয়া গুলিবিদ্ধ হন। পরে ব্যবসায়ীদের চিৎকারে স্থানীয়রা এগিয়ে এসে ধাওয়া করলে ডাকাতরা পালিয়ে যায়। স্থানীয়রা আহতদের উদ্ধার করে প্রথমে নরসিংদী সদর হাসপাতালে করে। সেখানে তাদের অবস্থার অবনতি হলে ঢাকায় পাঠানো হয়।রায়পুরা থানার ভারপ্রাপ্ত কর্মকর্তা (ওসি) মহসিনুল কাদির ঘটনার সত্যতা নিশ্চিত করে বলেন, খবর পেয়ে পুলিশ ঘটনাস্থল পরিদর্শন করেছে। ডাতাদের ছোড়া গুলিতে ঘটনাস্থলেই একজন নিহত হয়েছেন। গুলিবিদ্ধ দুইজনকে চিকিৎসার জন্য ঢাকায় পাঠানো হয়েছে।সঞ্জিত সাহা/এমবিআর/জেআইএম</body>
</article>
