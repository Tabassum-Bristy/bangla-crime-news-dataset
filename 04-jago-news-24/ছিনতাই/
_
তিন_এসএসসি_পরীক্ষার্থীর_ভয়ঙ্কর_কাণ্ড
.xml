<article>
  <headline>
তিন এসএসসি পরীক্ষার্থীর ভয়ঙ্কর কাণ্ড
</headline>
  <url>https://www.jagonews24.com/country/news/480048</url>
  <published_at>
</published_at>
  <category>ছিনতাই</category>
  <body>ঢাকা-চট্টগ্রাম মহাসড়কের নারায়ণগঞ্জের সোনারগাঁয়ে ট্রাকের চালক ও হেলপারকে কুপিয়ে ছিনতাইকালে তিন এসএসসি পরীক্ষার্থীকে আটক করেছে এলাকাবাসী। পরে তাদের পুলিশে সোপর্দ করা হয়।বুধবার রাতে মহাসড়কের উপজেলার বাড়িচিনিস এলাকার আফিয়া সিএনজি ফিলিং স্টেশনের সামনে এ ঘটনা ঘটে। বৃহস্পতিবার বিকেলে তাদের আটকের বিষয়টি নিশ্চিত করে পুলিশ।আটককৃত আতিকুল ইসলাম (১৮) উপজেলার মোগড়াপাড়া ইউনিয়নের বাড়িচিনিস গ্রামের জসিম উদ্দিনের ছেলে, সোহরাব হোসেন শান্ত (১৮) একই ইউনিয়নের বড় সাদিপুর গ্রামের আনোয়ার হোসেনের ছেলে এবং লিমন (১৮) একই উপজেলার বাড়িচিনিস গ্রামের আ. রহিমের ছেলে। তারা এ বছর এসএসসি পরীক্ষা দিচ্ছে বলে পুলিশ জানিয়েছে।সোনারগাঁ থানা পুলিশ জানায়, বুধবার রাত ১১টার দিকে ঢাকা-চট্টগ্রাম মহাসড়কের বাড়িচিনিস এলাকার আফিয়া ফিলিং স্টেশনের সামনে একটি ট্রাকের চালক ও হেলপারকে চাপাতি দিয়ে কুপিয়ে টাকা ও মোবাইল ছিনতাই করে তিন ছিনতাইকারী। এ সময় চালক ও হেলপারের চিৎকারে আশপাশের চালক ও গাড়ির হেলপাররা ছুটে এসে হাতেনাতে তিনজনকে আটক করে। পরে পুলিশে খবর দিলে তাদের আটক করে থানায় নিয়ে যায়।পুলিশ আরও জানায়, আটককৃতদের জিজ্ঞাসাবাদে জানায় তারা এ বছর এসএসসি পরীক্ষা দিচ্ছে। পড়ালেখার ফাঁকে সুযোগ পেলে তারা মহাসড়ক ও আশপাশের পেট্রল পাম্পগুলোতে ছিনতাই করে। আটককৃতরা সবাই মোগড়াপাড়া সরকারি উচ্চ বিদ্যালয় থেকে বৈদ্যেরবাজার কেন্দ্রে এসএসসি পরীক্ষা দিচ্ছে।সোনারগাঁ থানা পুলিশের ওসি মো. মনিরুজ্জামান বলেন, যানবাহনে ছিনতাইকালে এলাকাবাসী তিনজনকে আটক করে। তাদের জিজ্ঞাসাবাদে জানা যায় এ বছর এসএসসি পরীক্ষা দিচ্ছে তারা। এ ঘটনায় মামলা দায়েরের প্রস্তুতি চলছে।  মো. শাহাদাত হোসেন/এএম/এমকেএইচ</body>
</article>
