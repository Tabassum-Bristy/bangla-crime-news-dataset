<article>
  <headline>
ফিল্মি স্টাইলে ব্রিটিশ আমেরিকান টোবাকোর ২৬ লাখ টাকা ছিনতাই
</headline>
  <url>https://www.jagonews24.com/country/news/522393</url>
  <published_at>
</published_at>
  <category>ছিনতাই</category>
  <body>টাঙ্গাইলের মির্জাপুরে দিনে-দুপুরে গুলি ছুড়ে ফিল্মি স্টাইলে ২৬ লাখ ৪০ হাজার টাকা ছিনিয়ে নিয়েছে ছিনতাইকারীরা। রোববার সকাল সাড়ে ১০টার দিকে উপজেলা পরিষদ সংলগ্ন পাইলট বালিকা উচ্চ বিদ্যালয়ের সামনে এই ছিনতাইয়ের ঘটনা ঘটে। ছিনতাইকারীরা ব্রিটিশ আমেরিকান টোবাকো কোম্পানির পরিবেশক অগ্রণী ট্রেডিং কর্পোরেশনের টাকা ছিনতাই করে নিয়ে গেছে।জানা গেছে, উপজেলা পরিষদ চত্বরের বাইমহাটী এলাকার সিদ্দিক মিয়ার ভবনে ব্রিটিশ আমেরিকান টোবাকো কোম্পানির পরিবেশক অগ্রণী ট্রেডিং কর্পোরেশনের অফিস থেকে সকাল সোয়া ১০টার দিকে হিসাবরক্ষক আব্দুল মতিন, সুপারভাইজার কাজী আসাদুল হক ও মোহন সাহা দুটি মোটরসাইকেলে অগ্রণী ব্যাংক মির্জাপুর শাখায় ২৬ লাখ ৪০ হাজার টাকা জমা দিতে যান। পথিমধ্যে পরিষদ চত্বরের আনুমানিক ৩শ গজ পশ্চিমে ঢাকা-টাঙ্গাইল মহাসড়কে (পুরাতন) পাইলট বালিকা উচ্চ বিদ্যালয়ের সামনে পৌঁছামাত্র চারটি মোটরসাইকেল নিয়ে ওঁৎ পেতে থাকা আটজন ছিনতাইকারী গুলি করে ২৬ লাখ ৪০ হাজার টাকার ব্যাগ ছিনতাই করে নিয়ে যায়।এদিকে খবর পেয়ে মির্জাপুর থানা পুলিশ অপরাধীদের গ্রেফতার ও টাকা উদ্ধারে অভিযান চালাচ্ছে বলে জানা গেছে।মির্জাপুর থানার ভারপ্রাপ্ত কর্মকর্তা (ওসি) মো. সায়েদুর রহমান বলেন, বিপুল পরিমাণ টাকা পরিবহনের বিষয়টি পুলিশকে জানানো হয়নি। ছিনতাইয়ের খবর পেয়ে পুলিশের একাধিক টিম অপরাধীদের গ্রেফতার ও টাকা উদ্ধারে কাজ করছে।এসএম এরশাদ/এফএ/এমএস</body>
</article>
