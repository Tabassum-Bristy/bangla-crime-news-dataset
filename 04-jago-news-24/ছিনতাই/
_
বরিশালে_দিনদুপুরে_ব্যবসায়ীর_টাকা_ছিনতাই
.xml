<article>
  <headline>
বরিশালে দিনদুপুরে ব্যবসায়ীর টাকা ছিনতাই
</headline>
  <url>https://www.jagonews24.com/country/news/490692</url>
  <published_at>
</published_at>
  <category>ছিনতাই</category>
  <body>বরিশালের গৌরনদী উপজেলার নিলখোলা ব্রিজের দক্ষিণ ঢালে দিনদুপুরে ব্যবসায়ীর ওপর হামলা চালিয়ে নগদ ২ লাখ ৮৫ হাজার টাকা ছিনিয়ে নিয়েছে দুর্বৃত্তরা। আহত ব্যবসায়ী মাসুদ হাওলাদারকে উপজেলা স্বাস্থ্য কমপ্লেক্সে ভর্তি করা হয়েছে।শনিবার দুপুর পৌনে ২টার দিকে এ ছিনতাইয়ের ঘটনা ঘটে। এ ঘটনায় সন্ধ্যায় গৌরনদী থানায় লিখিত অভিযোগ দিয়েছেন ভুক্তেভোগী ওই ব্যবসায়ী।আহত মাসুদ হাওলাদার উপজেলার বার্থী বাজারের মরিয়ম স্টোরের মালিক ও বার্থী গ্রামের মজিবর হাওলাদারের ছেলে।মাসুদ হাওলাদার অভিযোগ করে বলেন, দোকানের মালামাল ক্রয়ের জন্য আমি নগদ ২ লাখ ৮৫ হাজার টাকা নিয়ে নিজের মোটরসাইকেল যোগে দুপুরে টরকী বন্দরের উদ্দেশ্যে রওনা দেই। পথিমধ্যে দুপুর পৌনে ২টার দিকে নিলখোলা ব্রিজের দক্ষিণ ঢালে পৌঁছালে তিনটি মোটরসাইকেল নিয়ে ৫ থেকে ৬ জন ছিনতাইকারী আমার মোটরসাইকেলের গতিরোধ করে। এরপর তারা আমার ওপর হামলা চালিয়ে শার্ট ও প্যান্টের পকেট থেকে নগদ ২ লাখ ৮৫ হাজার টাকা ছিনতাই করে নিয়ে যায়। এ সময় আমি চিৎকার করলে ছিনতাইকারীরা তাদের মোটরসাইকেল যোগে পালিয়ে যায়। আহত অবস্থায় আমাকে উদ্ধার করে স্থানীয়রা গৌরনদী উপজেলা স্বাস্থ্য কমপ্লেক্সে ভর্তি করেন।গৌরনদী মডেল থানা পুলিশের ভারপ্রাপ্ত কর্মকর্তা (ওসি) গোলাম সরোয়ার বলেন, এ বিষয়ে মাসুদ হাওলাদার নামে এক ব্যবসায়ী লিখিত অভিযোগ দিয়েছেন। তদন্ত সাপেক্ষে আইনগত ব্যবস্থা নেয়া হবে।সাইফ আমীন/আরএআর/এমকেএইচ</body>
</article>
