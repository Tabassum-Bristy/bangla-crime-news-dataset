<article>
  <headline>
থানার পাশেই যুবককে ছুরিকাঘাত করে ছিনতাই
</headline>
  <url>https://www.jagonews24.com/country/news/457833</url>
  <published_at>
</published_at>
  <category>ছিনতাই</category>
  <body>ব্রাহ্মণবাড়িয়ায় দুর্গাপূজা দেখতে এসে থানা ভবনের পাশেই ছিনতাইকারীদের ছুরিকাঘাতে রণজিত সরকার (২০) নামে এক যুবক রক্তাক্ত হয়েছেন। বুধবার রাত সোয়া ১০টার দিকে পৌরশহরের খালপাড় সেতুর সামনে এ ঘটনা ঘটে। ঘটনাস্থল থেকে সদর মডেল থানার দূরত্ব দুই মিনিটেরও কম।আহত রণজিতকে জেলা সদর হাসপাতালে চিকিৎসা দেয়া হয়েছে। তিনি সদর উপজেলার রামরাইল ইউনিয়নের শ্রীরামপুর গ্রামের রাইসান সরকারের ছেলে।আহত রণজিত জানান, তিনি ও তার বন্ধু সুজিত সরকার গ্রাম থেকে শহরে আসেন দুর্গাপূজা দেখতে। কান্দিপাড়া মহল্লায় কয়েকটি পূজামণ্ডপ ঘুরে ফেরার পথে খালপাড় সেতুর সামনে চার-পাঁচজন যুবক ধারালো ছুরি নিয়ে তাদের পথরোধ করে।তারা রণজিত ও সুজিতকে তাদের সাথে থাকা মোবাইল ফোন ও নগদ টাকা দিয়ে দিতে বলেন। মানিব্যাগ দিয়ে দিলেও মোবাইলফোনটি না দেয়ায় তার বাম হাতে ছুরিকাঘাত করে পালিয়ে যায় তারা। এ সময় চিৎকার করলেও তাদেরকে রক্ষা করার জন্য ঘটনাস্থলে কেউ আসেনি।জাগো নিউজের এ প্রতিবেদক বিষয়টি সদর মডেল থানার সেকেন্ড অফিসার ইশতিয়াক আহমেদকে জানালে তিনি হাসপাতালে পুলিশ পাঠিয়েছেন বলে জানান।আজিজুল সঞ্চয়/বিএ</body>
</article>
