<article>
  <headline>
গুলি করে চাকরিজীবীর ব্যাগ ছিনতাই, আহত দুই
</headline>
  <url>https://www.jagonews24.com/national/news/489241</url>
  <published_at>
</published_at>
  <category>ছিনতাই</category>
  <body>রাজধানীর গুলিস্তান পার্কের সামনে চাকরিজীবীসহ দুইজন গুলিবিদ্ধ হয়েছেন। শনিবার (২৩ মার্চ) বেলা ১টার দিকে গুলিস্তান পার্কের পূর্বপাশে হানিফ ফ্লাইওভারের ঢালে এ ঘটনা ঘটে। পরে স্থানীয়দের সহযোগিতায় পুলিশ দ্রুত তাদের উদ্ধার করে ঢাকা মেডিকেল কলেজ (ঢামেক) হাসপাতালে ভর্তি করে।গুলিবিদ্ধরা হলেন- চাকরিজীবী সুজাউদ্দিন তালুকদার (৩৮) ও জাহিদুল ইসলাম সোহাগ (৪০)। সোহাগ নিজেকে ট্রাকচালক বললেও পুলিশ বলছে তিনি ছিনতাইকারী।পল্টন থানার ওসি মাহমুদুল হক জানান, গুলিস্তান মহানগর নাট্যমঞ্চের পূর্বপাশের ফুটপাত দিয়ে হেঁটে যাচ্ছিলেন সুজাউদ্দিন। এ সময় সোহাগসহ দুই ছিনতাইকারী মোটরসাইকেলে করে এসে রাস্তার বিপরীত পাশে থামে। সেখান থেকে সোহাগ রাস্তার এ পাশে এসে সুজাউদ্দিনের সঙ্গে থাকা ব্যাগ ছিনিয়ে নেয়ার চেষ্টা করে। ধস্তাধস্তির একপর্যায়ে ছিনতাইকারী সোহাগ তার কোমড়ে থাকা পিস্তল বের করে সুজাউদ্দিনের পায়ে গুলি করে। এ সময় গুলিতে সোহাগ নিজেও বিদ্ধ হন।গুলিবিদ্ধ সুজাউদ্দিন জানান, নাভানা ইঞ্জিনিয়ারিং লিমিটেড কোম্পানিতে তিনি এক্সিকিউটিভ পদে চাকরি করেন। মতিঝিল থেকে হেঁটে নবাবপুর দিকে যাওয়ার পথে হানিফ ফ্লাইওভারের ঢালে কয়েকজন যুবক এলোপাতাড়ি গুলি করতে থাকে। একটি গুলি তার উরুতে লাগে। পরে আশেপাশের লোকজন তাকে উদ্ধার করে হাসপাতালে নিয়ে আসে, তবে আহত অপরজনকে তিনি চেনেন না।আহত সুজা আরও জানান, তার হাতে একটি ব্যাগ ছিল সেটা দুর্বৃত্তরা নিয়ে যায়। ব্যাগের ভেতরে কোনো টাকা-পয়সা না থাকলেও অফিসের জরুরি কাগজপত্রসহ চেকবই ছিল।তবে ছিনতাইয়ের ব্যাপারটি অস্বীকার করে গুলিবিদ্ধ সোহাগ জানান, তার বাড়ি ফরিদপুরের বোয়ালমারী উপজেলায়। সেখানে তিনি ট্রাক চালান। গুলিস্তানে হেঁটে যাওয়ার সময় কয়েকজন এলোপাতাড়ি গুলি চালালে তার পায়ে গুলি লাগে।ঢামেক পুলিশ ক্যাম্পের ইনচার্জ (পরিদর্শক) বাচ্চু মিয়া জানান, গুলিবিদ্ধ দুইজন হাসপাতালে চিকিৎসাধীন আছেন। বিস্তারিত কিছুই জানা যায়নি। বিষয়টি ঊর্ধ্বতন পুলিশ কর্মকর্তাদের জানানো হয়েছে।জেইউ/বিএ/এমকেএইচ</body>
</article>
