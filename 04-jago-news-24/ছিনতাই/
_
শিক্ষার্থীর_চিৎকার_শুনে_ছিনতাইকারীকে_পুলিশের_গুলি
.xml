<article>
  <headline>
শিক্ষার্থীর চিৎকার শুনে ছিনতাইকারীকে পুলিশের গুলি
</headline>
  <url>https://www.jagonews24.com/national/news/455884</url>
  <published_at>
</published_at>
  <category>ছিনতাই</category>
  <body>রাজধানীর খিলগাঁওয়ের খিদমাহ হাসপাতালের সামনে রিকশায় থাকা বেসরকারি বিশ্ববিদ্যালয়ের এক শিক্ষার্থীর পথরোধ করে মোটরসাইকেলে আসা দুই ছিনতাইকারী। এ সময় ওই শিক্ষার্থী চিৎকার দিলে পাশে থাকা পুলিশের একটি দল ছিনতাইকারীদের ধরার চেষ্টা করে।পুলিশের সঙ্গে ধস্তাধস্তির একপর্যায়ে এক ছিনতাইকারী পালিয়ে যাওয়ার চেষ্টা করে। বাধ্য হয়ে পুলিশ গুলি ছুড়লে ওই ছিনতাইকারীর বাম পায়ে তা বিদ্ধ হয়। পরে দুই ছিনতাইকারীকে আটক করতে সমর্থ হয় পুলিশ।সোমবার দুপুর ১২টায় এ ঘটনা ঘটে। গুলিবিদ্ধ ছিনতাইকারী রফিকুল ইসলাম মুন্নাকে পুলিশি হেফাজতে ঢাকা মেডিকেল কলেজ (ঢামেক) হাসপাতালে ভর্তি করে চিকিৎসা দেয়া হচ্ছে। তার সহযোগী আল-আমিনকে থানায় নেয়া হয়েছে।পুলিশের খিলগাঁও থানার ভারপ্রাপ্ত কর্মকর্তা (ওসি) মশিউর রহমান জাগো নিউজকে বিষয়টি নিশ্চিত করেছেন। তিনি জানান, খিদমাহ হাসপাতালের সামনে দিয়ে বেসরকারি বিশ্ববিদ্যালয়ের এক শিক্ষার্থী যাচ্ছিলেন। এ সময় মোটরসাইকেলে আসা দুই ছিনতাইকারী তার পথরোধ করেন। শিক্ষার্থী চিৎকার দিলে পাশে থাকা পুলিশের একটি দল এগিয়ে আসেন। তারা ছিনতাইকারীদের ধরার চেষ্টা করেন। শুরু হয় ধস্তাধস্তি। একপর্যায়ে এক ছিনতাইকারী এসআই সরোয়ারকে ধাক্কা দিয়ে পালানোর চেষ্টা করেন। পুলিশ বাধ্য হয় গুলি ছুড়তে। গুলিটি রফিকের বাম পায়ের হাঁটুতে বিদ্ধ হয়।ওসি মশিউর রহমান আরও জানান, ওই ঘটনায় ব্যবহৃত মোটরসাইকেল এবং ছিনতাইকারীদের সঙ্গে থাকা একটি বড় ছোরা উদ্ধার করা হয়েছে। তাদের বিরুদ্ধে মামলার প্রস্তুতি চলছে।এআর/এমএআর/পিআর</body>
</article>
