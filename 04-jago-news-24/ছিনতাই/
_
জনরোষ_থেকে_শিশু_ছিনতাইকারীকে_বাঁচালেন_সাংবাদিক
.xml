<article>
  <headline>
জনরোষ থেকে শিশু ছিনতাইকারীকে বাঁচালেন সাংবাদিক
</headline>
  <url>https://www.jagonews24.com/country/news/414925</url>
  <published_at>
</published_at>
  <category>ছিনতাই</category>
  <body>চট্টগ্রাম নগরীর জামালখান আইডিয়াল স্কুলে গেট থেকে এক নারীর হাতব্যাগ ছিনতাই করে পালানোর সময় এক শিশু ছিনতাইকারীকে উত্তেজিত জনতার রোষানল থেকে বাঁচালেন স্থানীয় এক সাংবাদিক। উত্তেজিত জনতার হাতে পড়লে হয়তো ‘সিলেটের রাজনের’ ন্যায় মৃত্যু হতো ওই শিশু ছিনতাইকারীর।প্রত্যক্ষদর্শীরা জানান, হাতব্যাগ ছিনতাই করে পালানোর সময় নগরীর গণিবেকারি এলাকায় শিশু আকাশকে (১০) ধরে ফেলে উত্তেজিত জনতা। পুলিশ পৌঁছার আগে ক্ষিপ্ত জনতা শিশুটিকে ঘিরে ফেলে। এ সময় তারা শিশুটিকে এলোপাতাড়ি আঘাত করছিল। উত্তপ্ত সেই পরিস্থিতির মধ্যে মাথা ঠাণ্ডা রেখে কাজ করতে দেখা গেছে বেসরকারি টিভি চ্যানেল একাত্তরের সাবেক রিপোর্টার ও চট্টগ্রাম থেকে সম্পাদিত একুশে পত্রিকার সম্পাদক আজাদ তালুকদারকে। পুলিশ না আসা পর্যন্ত উত্তেজিত জনতার হাত থেকে শিশুটিকে সুরক্ষা দিয়েছেন তিনি।কোতোয়ালি থানার এসআই আবদুর রহিম জাগো নিউজকে বলেন, ‘ঘটনার পরপরই জনগণ ওই শিশুটির ওপর চড়াও হয়। আরেকটু হলে হয়তো সে মারা যেত, কারণ সবাই তাকে কিল-ঘুষি দিচ্ছিল। তখনই আজাদ তালুকদার এসে শিশুটিকে উদ্ধার করেন। পুলিশ আসার আগ পর্যন্ত তাকে তিনি নিজের জিম্মায় রাখেন। পরে তার ফোন পেয়ে পুলিশ এসে ওই শিশুটিকে থানায় নিয়ে যায়’।সামাজিক যোগাযোগ মাধ্যম ফেসবুকে নিজের স্ট্যাটাসে আজাদ তালুকদার লেখেন, ‘সোমবার বেলা ১১টা। পায়ে হেঁটে অতিক্রম করছিলাম গণিবেকারি এলাকা। গুডস হিলের সামনে পৌঁছতেই চোখ আটকে গেল এক কিশোরকে ঘিরে মানুষের জটলায়। কাছে যেতেই স্পষ্ট হলো ব্যাপারটি; কিশোর ছিনতাইকারী হাতেনাতে ধরা পড়েছে। তাই আর রক্ষা নেই। গণপিটুনিতেই প্রাণ যাবে! যাওয়া উচিৎ- এক শ্রেণির মানুষের এমন পৈশাচিক মনোবৃত্তি থেকে মুক্ত নয় এই কিশোর ছিনতাইকারীও; শুরু হয়ে গেছে তার উপর বর্বর নির্যাতন, নারকীয় উল্লাস। উপস্থিত অনেকে শিশুটিকে মেরে-কেটে ভর্তা বানানোর পক্ষে। কিন্তু নাইন-টেন পড়ুয়া স্কুল ড্রেস পরা কিছু ছাত্রের মুখ মলিন, বিষণ্ন। তারা চাইছে না ছেলেটিকে এভাবে মারা হোক। সাহস করে কিছু বলতেও পারছে না তারা।’‘আমার মনে পড়ে গেল সিলেটের কিশোর রাজনের কথা; যাকে চুরির দায়ে নির্মমভাবে পিটিয়ে হত্যা করেছিল নরপশুরা। কয়েকদিন আগে ঘটে যাওয়া নওগার আকবরপুর ইউনিয়নের ঘটনাটি আরও করুণ। ...আমি স্পষ্টতঃ এই দুটি অমানবিক দৃশ্যের প্রতিচ্ছবি দেখতে পাচ্ছি এই কিশোরের বেলায়। এখনই এগিয়ে না গেলে এই কিশোরেরও সেই পরিণতি হবে। তাই আর এক মুহূর্ত বিলম্ব না করে বলি ‘কেউ আইন হাতে তুলে নিবেন না। ছিনতাইকারীর শাস্তি আছে, বিচার আছে। কেউ তার গায়ে আর একটি আচড়ও দিবেন না’ বলেই কোতোয়ালী থানার ওসি জসিম উদ্দিনকে ফোন দিলাম।তবে ছিনতাইয়ের দায়ে জেলে যেতে হয়নি শিশু আকাশকে। সোমবার বিকেলে কোতয়ালী থানা ও সমাজসেবা অধিদফতরের মধ্যস্থতায় তার মায়ের কাছেই ফিরিয়ে দেয়া হয়েছে আকাশকে।কোতয়ালী থানার নারী-শিশুর সেলের দায়িত্বে থাকা এসআই শম্পা হাজারী জাগো নিউজকে বলেন, ‘আমারা ঘটনাটি চট্টগ্রামের সমাজসেবা অধিদফতরকে জানিয়েছিলাম। গতকাল বিকেলে ওই শিশুর মা ও স্বজনদের থানায় ডেকে আনা হয়। পরে স্কুলে ভর্তি করে দেয়ার শর্তে পরিবারের কাছে শিশু আকাশকে ফিরিয়ে দেয়া হয়’।শিশুটির বরাতে একুশে পত্রিকা সম্পাদক জানান, ছেলেটির নাম আকাশ। তার বাবা নেই, মা আছে। মাস্টারপুল বউবাজার এলাকায় অসুখে কাতরাচ্ছে তার মা রিজিয়া বেগম। মায়ের চিকিৎসার জন্য অনেক টাকা দরকার। সেই টাকার সংস্থান করতেই ছিনতাই করতে নেমেছিল সে। সোমবার সকাল থেকে জামালখান আইডিয়াল স্কুলে ওঁৎপেতে ছিল। সুযোগ পেয়ে এক মহিলার ভ্যানিটি ব্যাগ ছোঁ মেরে দৌঁড় দেয়। ব্যাগ উঁচিয়ে দৌড়ে পালাতে গিয়ে অবশেষে ধরা পড়ে গুডস হিলের সামনে অন্য পথচারীদের হাতে।এদিকে জাগো নিউজের অনুসন্ধানে জানা গেছে, আকাশ তার মা রিজিয়া বেগমের সঙ্গে নগরের বাকলিয়া থানার মাস্টারপুল বউবাজার বস্তিতে থাকে। তারা আরও চার বোন রয়েছে, যারা এক সঙ্গেই থাকে। রিজিয়া বেগম পলিথিন কুঁড়ান। বেশ কিছুদিন ধরে তিনি অসুস্থ। আকাশের বাবা আনু মিয়া আবারো বিয়ে করেছেন। তিনি ওই স্ত্রীর সঙ্গে থাকেন। আকাশদের ভরণ-পোষণ করেন না।এদিকে এ মানবিক ও সাহসী পদক্ষেপকে স্বাগত জানিয়েছেন ফেসবুক ব্যবহারকারীরা। চীনের হুয়ান টিভি সিক্স’র নিউজ প্রেজেন্টার ও চট্টগ্রামের চ্যানেল নাইনের সাবেক ব্যুরো প্রধান করিম ফয়সাল লিখেছেন, ‘That's really a great work vai..hats off’।দীপংকর দে নামে আরো এক ফেসবুক ব্যবহারকারি লিখেছেন, ‘ধন্যবাদ ভাই। মনটা ভালোলাগায় ভরে গেল। প্রচলিত কিশোর আইনে তার বিচার হোক, কিন্তু বিকারগ্রস্ত কিছু মানুষের পিটুনিতে আর একটা কিশোরের মৃত্যু সভ্য সমাজে মেনে নেয়া যায় না। আপনাকে দিয়ে শুরু, অন্যরাও এগিয়ে আসবে। ভাল থাকবেন’।মো. শাহিদুর রহমান নামে একজন লিখেছেন, ‘মানবিক চিন্তা চেতনা সহ এই অবদানের জন্য সংগত ভাবেই আপনাকে ধন্যবাদ। এই কিশোর তো আপনার উসিলায় নারকীয় যজ্ঞথেকে ভাগ্যক্রমে বেঁচে গেল। এই লতা চোর পাতা চোরদের ই তো এমন হয়। কিন্তু দেশ বিধ্বংসী ব্যাংক চোর ভূমি চোর, সনদ চোর রা আছে রাজকীয় হালে!! এই কিশোরের বাবাও নেই। কিন্তু ওদের বাপ দাদা চাচা মামা আংকেল বিগ ব্রাদার সহ আছে বিগ গড ফাদার।’আবু আজাদ/এমএমজেড/আরআইপি</body>
</article>
