<article>
  <headline>
গলায় ছুরি মেরে মোটরসাইকেল ছিনতাই
</headline>
  <url>https://www.jagonews24.com/country/news/524359</url>
  <published_at>
</published_at>
  <category>ছিনতাই</category>
  <body>পাবনার ঈশ্বরদীতে চালককে ছুরিকাঘাত করে মোটরসাইকেল ছিনতাই করেছে দুর্বৃত্তরা। গতকাল সোমবার রাত সাড়ে ৮টার দিকে এ ঘটনা ঘটে।আহত মোটরসাইকেল চালক নাজমুলকে (২০) রাজশাহী মেডিকেল কলেজ (রামেক) হাসপাতালে ভর্তি করা হয়েছে। তিনি লক্ষ্মীকুন্ডা ইউনিয়নের পাকুড়িয়া সাহাপাড়া গ্রামের মো. আমছারের ছেলে।আহতের স্বজন ও পুলিশ সূত্রে জানা যায়, সোমবার রাতে মোটরসাইকেলে করে রূপপুর মোড় থেকে পাকুড়িয়া সাহাপাড়া এলাকায় নিজ বাড়িতে যাচ্ছিলেন নাজমুল। রাতে দাশুড়িয়া-কুষ্টিয়া সড়কে উপজেলার সাহাপুর পাঠশালা মোড় এলাকায় পৌঁছালে একটি মোটরসাইকেলে করে আসা দুইজন দুর্বৃত্ত তার পথরোধ করে। এ সময় নাজমুল মোটরসাইকেল নিয়ে চলে যাওয়ার চেষ্টা করলে দুর্বৃত্তরা তার গলায় ছুরিকাঘাত করে। এতে নাজমুল মাটিতে পড়ে যান। তখন দুর্বৃত্তদের একজন তার মোটরসাইকেলটি নিয়ে ঘটনাস্থল ত্যাগ করে। পরে পথচারীরা তাকে উদ্ধার করে প্রথমে ঈশ্বরদী উপজেলা স্বাস্থ্য কমপ্লেক্সে নিয়ে যান। সেখান থেকে তাকে রামেক হাসপাতালে স্থানান্তর করা হয়।আহত নাজমুল জানান, তিনি প্রতিদিনই বাড়ি থেকে মোটরসাইকেলে করে বাজারে আসা-যাওয়া করেন। এ কারণে দুর্বৃত্তরা হয়তো আগে থেকে পরিকল্পনা করেই এ ঘটনা ঘটিয়েছে।ঈশ্বরদী উপজেলা স্বাস্থ্য কমপ্লেক্সের কর্তব্যরত চিকিৎসক তাসনিম তামান্না স্বর্ণা বলেন, ছুরির আঘাতে নাজমুলের গলায় বড় ক্ষতের সৃষ্টি হয়েছে। বেশ রক্তক্ষরণ হয়েছে। অবস্থা আশঙ্কাজনক হওয়ায় তাকে রাজশাহী মেডিকেল কলেজ হাসপাতালে পাঠানো হয়েছে।আলাউদ্দিন আহমেদ/আরএআর/এমকেএইচ</body>
</article>
