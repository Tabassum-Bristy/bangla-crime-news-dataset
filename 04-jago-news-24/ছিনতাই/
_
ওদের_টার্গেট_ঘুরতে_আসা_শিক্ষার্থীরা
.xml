<article>
  <headline>
ওদের টার্গেট ঘুরতে আসা শিক্ষার্থীরা
</headline>
  <url>https://www.jagonews24.com/national/news/454800</url>
  <published_at>
</published_at>
  <category>ছিনতাই</category>
  <body>‘প্রথমে বন্ধুর বেশে পাশে আসবে, গল্প করবে। এর ফাঁকেই কৌশলে জনসমাগম থেকে আলাদা করে হাতিয়ে নেবে হাতের মোবাইলসহ সঙ্গে থাকা দামি সামগ্রী। প্রথমে ছোড়া দিয়ে ভয় দেখিয়ে নিতে চাইবে। না দিলে মেয়েদের ছবি তুলেছে এই অভিযোগে মারধর করে ছিনিয়ে নেবে।’সোমবার (০১ অক্টোবর) রাতভর অভিযানে গ্রেফতার আট কিশোর-যুবা ছিনতাইকারীর পরিচয়টা এভাবেই দিলেন কোতোয়ালি থানার ভারপ্রাপ্ত কর্মকর্তা (ওসি) মোহাম্মদ মহসিন।গ্রেফতারকৃতরা হলেন ইয়ামিন হোসেন (১৯), হাবিবুর রহমান হৃদয় (২০), মাহমুদুর রহমান মাহিম (১৮), সাজ্জাদ হোসেন হৃদয় (১৮), মেহেদী হাসান রবিন (১৯), আহাদুল ইসলাম রায়হান (২০), ইউসুফ (২০), গোলাম হাসান (১৮)। এদের মধ্যে মেহেদি হাসান রবিন, গোলাম হোসেন ও ইয়ামিন উচ্চ মাধ্যমিক দ্বিতীয় বর্ষের ছাত্র।ওসি মোহাম্মদ মহসিন বলেন, ‘এটি কিছু কিশোর ও যুবকদের সংঘবদ্ধ চক্র। তাদের কেউ কলেজ পড়ুয়া আবার কেউ দোকানের কর্মচারী। আচার-আচরণ, বেশভূষায় এদের ভালো পরিবারের ছেলে বলে মনে হলেও সবাই ভয়ঙ্কর ছিনতাইকারী।’তিনি আরও বলেন, ‘প্রতিদিন বিকেলেই নগরীর সিআরবি, শিরীষতলা, ডিসি হিল, স্টেডিয়ামের আশপাশের ওৎপেতে থাকে এই ছিনতাইকারীর দল। সন্ধ্যার দিকে ঘুরতে আসা স্কুল বা কলেজের শিক্ষার্থীদের কারও হাতে দামি স্মার্টফোন দেখলে তাকে টার্গেট করে। এরপরই তারা কায়দা করে টার্গেট করা ছাত্রকে দল থেকে আলাদা করে ফেলে অথবা নিজেদের দলেই ভিড়িয়ে নেয় কথার ছলে। পরে চার-পাঁচজনে ঘিরে ধরে ছুরি দেখিয়ে হাতের মোবাইল বা সঙ্গে থাকা দামি সামগ্রী হাতিয়ে নেয়। না দিলে মোবাইলে মেয়ের ছবি তোলা হয়েছে কিংবা ভিডিও ধারণ করা হয়েছে বলে অপবাদ দিয়ে টার্গেট করা ছেলেকে মারধর করার চেষ্টা করে। এর ফাঁকে তার কাছ থেকে মোবাইলটি ছিনিয়ে নেয়া হয়।’ওসি জানান, সোমবার নগরীর সিআরবি এলাকায় তেমনই একটি ছিনতাইয়ের ঘটনার কারণ অনুসন্ধানে গিয়ে পুরো দলটির বিভিন্ন তথ্য বেড়িয়ে আসে। পরে রাতভর অভিযানে আটজনকে গ্রেফতার করা হয়। গ্রেফতারকৃতরা জিজ্ঞাসাবাদে জানিয়েছে- সোমবার তাদের চট্টগ্রাম বিশ্ববিদ্যালয়ে ছিনতাই করতে যাবার পরিকল্পনা ছিল।এসআর/পিআর</body>
</article>
