<article>
  <headline>
চালককে হত্যা করে মোটরসাইকেল ছিনতাই
</headline>
  <url>https://www.jagonews24.com/country/news/518806</url>
  <published_at>
</published_at>
  <category>ছিনতাই</category>
  <body>বরিশালের বাবুগঞ্জ উপজেলার বটতলা বাজার সংলগ্ন সড়কের পাশের একটি ডোবা থেকে ভাসমান অবস্থায় রিয়াজুল হক সরদার (৩৬) নামে এক মোটরসাইকেল চালকের মরদেহ উদ্ধার করেছে পুলিশ। মঙ্গলবার দুপুর ১টার দিকে বরিশাল-লাকুটিয়া-বাবুগঞ্জ সড়কের পাশের ওই ডোবা থেকে মরদেহটি উদ্ধার করা হয়।ঘটনাস্থল থেকে এক জোড়া রক্তমাখা জুতা, একটি শার্ট এবং দুটি ওড়না উদ্ধার করা হয়েছে। মোটরসাইকেলটি ছিনতাই করতে রিয়াজুলকে হত্যা করা হয়েছে বলে ধারণা করছে পুলিশ।নিহত রিয়াজুল হক সরদার বরিশাল নগরীর ৩ নম্বর ওয়ার্ডের বাঘিয়া পুরানপাড়া এলাকার শামসুল হক সরদারের ছেলে। তিনি বরিশাল-লাকুটিয়া রুটে ভাড়ায় মোটরসাইকেল চালাতেন। নগরীর নতুন বাজার মরকখোলা এলাকায় তার জ্বালানি তেলের দোকান রয়েছে।রিয়াজুলের স্বজনরা জানান, সোমবার রাতে রিয়াজুল মোটরসাইকেল নিয়ে বাসা থেকে বের হন। এরপর তিনি আর বাসায় ফেরেননি। বিভিন্ন স্থানে খোঁজ করেও রিয়াজুলের সন্ধান পাওয়া যায়নি। আজ দুপুর ১টার দিকে রিয়াজুলের মরদেহ ডোবার মধ্যে ভাসমান অবস্থায় পাওয়া যায়। তবে তার মোটরসাইকেলটি এখনও পাওয়া যায়নি।বরিশাল মেট্রোপলিটন পুলিশের বিমানবন্দর থানার পরিদর্শক আব্দুর রহমান মুকুল বলেন, নিহতের ডান হাতে ও পায়ে জখমের চিহ্ন রয়েছে। ঘটনাস্থল থেকে এক জোড়া রক্তমাখা জুতা, একটি শার্ট এবং দুটি ওড়না উদ্ধার করেছে পুলিশ। তবে জুতা ও শার্ট রিয়াজুলের নয়। এছাড়া মোটরসাইকেলটিরও হদিস নেই। এসব থেকে ধারণা করা হচ্ছে মোটরসাইকেলটি ছিনতাই করতে রিয়াজুলকে হত্যা করা হয়েছে। শার্ট ও জুতার মালিককে শনাক্তের চেষ্টা চলছে বলে তিনি জানান।সাইফ আমীন/আরএআর/জেআইএম</body>
</article>
