<article>
  <headline>
কিশোরগঞ্জে ৬ ছিনতাইকারী গ্রেফতার
</headline>
  <url>https://www.jagonews24.com/country/news/478641</url>
  <published_at>
</published_at>
  <category>ছিনতাই</category>
  <body>কিশোরগঞ্জে অভিনব কায়দায় ক্যামেরা, মোবাইল ও টাকা ছিনতাইয়ের ঘটনায় ছয় ছিনতাইকারীকে গ্রেফতার করেছে পুলিশ। উদ্ধার করা হয়েছে দুটি ডিএসএলআর ক্যামেরা। বৃহস্পতিবার রাতে শহরের বিভিন্ন স্থানে অভিযান চালিয়ে তাদের গ্রেফতার করা হয়।গ্রেফতাররা হলেন- শহরের শোলাকিয়া বনানী মোড় এলাকার আরজু মিয়ার ছেলে মো. আরমান (২৬), শোলাকিয়া এলাকার শংকর লাল দত্তের ছেলে বচন দত্ত (২২), একই এলাকার জাকির হোসেনের ছেলে মো. রিয়াজ (১৭), পূর্ব তারাপাশা গ্রামের ফকরুল আলমের ছেলে আসিফুল আলম (১৫) ও নিউটাউন এলাকার খোকন মিয়ার ছেলে মেহেদি হাসান রবিন (১৬) ও একই এলাকার আরজু মিয়ার ছেলে নাঈম আহমেদ (১৭)। তাদের মধ্যে আসিফ ও রবিন এবারের এসএসসি পরীক্ষার্থী বলে জানিয়েছে পুলিশ।পুলিশ জানায়, একটি অনুষ্ঠানের কথা বলে গত ২২ জানুয়ারি রাতে অনলাইন ফটো এজেন্সি বাংলার চোখের কিশোরগঞ্জ প্রতিনিধি আবির হোসেন ও তার বন্ধু কলেজছাত্র সাব্বির আহমেদকে শহরের শোলাকিয়া বনানী মোড় এলাকায় যেতে বলে এক যুবক। মোটরসাইকেল নিয়ে ওই সাংবাদিক বনানী মোড়ে যাওয়ার পর শোলাকিয়া এলাকার মো. রিয়াজ তাদেরকে অনুষ্ঠানস্থলে নিয়ে যাওয়ার কথা বলে কিশোরগঞ্জ সদর উপজেলার চংশোলাকিয়ায় অবস্থিত একটি পরিত্যক্ত খামারবাড়িতে নিয়ে যায়। এ সময় সেখানে আগে থেকে অবস্থান নেয়া ৮/১০ যুবক সাংবাদিক ও তার বন্ধুকে পিটিয়ে দুটি ক্যামেরা, দুটি দামি মোবাইল ফোন ও মানিব্যাগ নিয়ে যায়।এ ঘটনায় পরদিন অজ্ঞাতনামা ছিনতাইকারীদের আসামি করে কিশোরগঞ্জ মডেল থানায় একটি মামলা দায়ের করা হয়। পুলিশ মোবাইল ফোনের সূত্র ধরে কিশোরগঞ্জ থানা পুলিশের পরিদর্শক (তদন্ত) মো. আহসান হাবিব ও এসআই কামরুল হাসানের নেতৃত্বে পুলিশ বিভিন্ন স্থানে অভিযান চালিয়ে তাদের গ্রেফতার করে।কিশোরগঞ্জ মডেল থানা পুলিশের ভারপ্রাপ্ত কর্মকর্তা (ওসি) মো. আবু বকর সিদ্দিক বিষয়টি নিশ্চিত করে জানান, এ ঘটনায় জড়িত অন্যদের ধরতেও অভিযান চলছে।নূর মোহাম্মদ/আরএআর/এমএস</body>
</article>
