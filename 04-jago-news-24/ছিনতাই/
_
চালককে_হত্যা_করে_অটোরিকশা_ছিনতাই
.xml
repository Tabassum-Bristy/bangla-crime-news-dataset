<article>
  <headline>
চালককে হত্যা করে অটোরিকশা ছিনতাই
</headline>
  <url>https://www.jagonews24.com/country/news/516432</url>
  <published_at>
</published_at>
  <category>ছিনতাই</category>
  <body>ময়মনসিংহের গফরগাঁওয়ে চালককে হত্যা করে ব্যাটারি চালিত অটোরিকশা ছিনতাই করে নিয়ে গেছে দুর্বৃত্তরা। নিহতের নাম সুজন মিয়া (২৪)।শনিবার সকালে উপজেলার চাকুয়া এলাকায় বানার নদীর তীর থেকে তার মরদেহ উদ্ধার করে পুলিশ। তিনি নিগুয়ারী ইউনিয়নের সুতারচর গ্রামের বাবুল মিয়ার ছেলে।পুলিশ জানায়, শনিবার সকালে উপজেলার চাকুয়া এলাকায় বানার নদীর তীরে এক যুবকের মরদেহ পড়ে থাকতে দেখেন পাগলা থানায় জানান স্থানীয়রা। খবর পেয়ে পুলিশ ঘটনাস্থলে পৌঁছে তার মরদেহ উদ্ধার করে।নিহতের পরিবার জানায়, শুক্রবার বিকেলে সুজন ব্যাটারিচালিত অটোরিকশা নিয়ে ভাড়ার উদ্দেশ্যে বাড়ি থেকে বের হয়। রাত সাড়ে ৮ টার দিকে স্থানীয় ত্রিমোহনী বাজার থেকে ডাকবাংলা যাওয়ার কথা বলে এক নারীসহ তিন জন তার অটোরিকশায় ওঠেন। ধারণা করা হচ্ছে যাত্রী সেজে নারীসহ ওই তিন জন তাকে নির্জনস্থানে নিয়ে শ্বাসরোধ হত্যা করে। এরপর মরদেহ বানার নদীর তীরে ফেলে অটোরিকশাটি নিয়ে পালিয়ে যায়।নিহতের বাবা বাবুল মিয়া জানায়, রাত ১২টা বেজে গেলেও ছেলে অটোরিকশা নিয়ে বাড়ি না ফেরায় তার মোবাইলে ফোন করা হলে তা বন্ধ পাওয়া যায়। পরে স্থানীয় বাজারে গিয়ে জানতে পারি সুজন রাত সাড়ে ৮টার দিকে যাত্রী নিয়ে বের হয়। রাতে অনেক জায়গায় খোঁজাখুঁজি করেও কোনো সন্ধান পাইনি। সকালে চাকুয়া এলাকায় এক যুবকের মরদেহ পড়ে আছে শুনে সেখানে গিয়ে ছেলের মরদেহ শনাক্ত করি।পাগলা থানার ভারপ্রাপ্ত কর্মকর্তা (ওসি) শাহিনুজ্জামান চালককে এ ঘটনার সত্যতা নিশ্চিত করে বলেন, পুলিশ তার মরদেহ উদ্ধার করেছে। তদন্তের মাধ্যমে দ্রুতই আমরা এই হত্যাকাণ্ডের রহস্য উদঘাটন করতে পারব।রকিবুল হাসান রুবেল/এমএমজেড/জেআইএম</body>
</article>
