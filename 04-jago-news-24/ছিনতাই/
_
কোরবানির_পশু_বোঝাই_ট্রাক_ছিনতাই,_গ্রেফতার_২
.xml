<article>
  <headline>
কোরবানির পশু বোঝাই ট্রাক ছিনতাই, গ্রেফতার ২
</headline>
  <url>https://www.jagonews24.com/country/news/445667</url>
  <published_at>
</published_at>
  <category>ছিনতাই</category>
  <body>বগুড়ার শাজাহানপুর উপজেলায় কোরবানির পশু বোঝাই ট্রাক ছিনতাইয়ের ঘটনায় দুই জনকে গ্রেফতার করেছে পুলিশ। মঙ্গলবার সকালে বগুড়ার শাজাহানপুর বাজার এলাকা থেকে তাদের গ্রেফতার করা হয়। গ্রেফতাররা হলেন- রংপুর জেলার পীরগঞ্জ উপজেলার সাইফুল ইসলাম (৩৮) এবং গাইবান্ধার পলাশবাড়ির আব্বাস আলী (৪৮)।ঘটনার সত্যতা নিশ্চিত করে শাজাহানপুর থানা পুলিশের ভারপ্রাপ্ত কর্মকর্তা (ওসি) জিয়া লতিফুল ইসলাম জানান, সোমবার রাতে বগুড়া-নাটোর মহাসড়কের জামাদারপুকুর এলাকায় পশু বোঝাই ট্রাক ছিনতাইয়ের ঘটনা ঘটে। মঙ্গলবার এ বিষয়ে শাজাহানপুর থানায় একটি লিখিত অভিযোগে পুলিশ দুজনকে গ্রেফতার করে জেলহাজতে পাঠায়।নোয়াখালীর বেগমগঞ্জের গরুর ব্যাপারী ফয়েজ আহম্মেদ ও খোরশেদ আলম জানান, কোরবানির হাটের জন্য তারা দুইজন গাইবান্ধার ধাপেরহাট থেকে প্রায় ১৭ লাখ টাকা মূল্যের ১৬টি ষাঁড় কেনেন। পরে একটি ট্রাকে গরুগুলো নিয়ে বাড়ি ফিরছিলেন। সোমবার রাত ৩টার দিকে ট্রাক উপজেলার জামাদারপুকুর এলাকায় মহাসড়কে পৌঁছালে চালক জানায় ট্রাকটি বিকল হয়ে পড়েছে ধাক্কা দিতে হবে। তার কথা বিশ্বাস করে দুই ব্যাপারি নেমে ট্রাকে ধাক্কা দিতে থাকেন। এ সময় ৮-১০ জন ডাকাত এসে তাদেরকে পেছন থেকে পেঁচিয়ে ধরে। এ সুযোগে চালক ও হেলপার গরুসহ ট্রাক নিয়ে পালিয়ে যায়। পরে ডাকাতরা তাদের হাত-পা ও মুখ গামছা দিয়ে বেঁধে মহাসড়কের পাশে ফেলে রেখে পালিয়ে যায়। এছাড়া তাদের কাছে থাকা নগদ ৮০ হাজার টাকা ও দুটি মোবাইল ফোনও নিয়ে যায়।শাজাহানপুর থানার এসআই জাহাঙ্গীর কবীর জানান, এ ঘটনায় যারা ট্রাকটি ভাড়া করে দিয়েছিল সেই দুই দালালকে গ্রেফতার করা হয়েছে। মঙ্গলবার জিজ্ঞাসাবাদ শেষে আদালতের মাধ্যমে তাদেরকে জেল হাজতে পাঠনো হয়। গরুবোঝাই ট্রাকটি উদ্ধার অভিযান অব্যাহত রয়েছে।ওসি জিয়া লতিফুল ইসলাম জানান, এটাকে ডাকাতি বলা যাবে না। প্রতারণার মাধ্যমে ট্রাকচালক ও হেলপার গরুসহ ট্রাক নিয়ে গেছে। পুলিশ সনাক্ত করে ট্রাক উদ্ধারের চেষ্টা চালাচ্ছে।লিমন বাসার/আরএ/পিআর</body>
</article>
