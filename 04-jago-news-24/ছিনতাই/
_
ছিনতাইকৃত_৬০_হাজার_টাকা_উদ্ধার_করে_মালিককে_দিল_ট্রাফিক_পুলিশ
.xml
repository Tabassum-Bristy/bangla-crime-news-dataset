<article>
  <headline>
ছিনতাইকৃত ৬০ হাজার টাকা উদ্ধার করে মালিককে দিল ট্রাফিক পুলিশ
</headline>
  <url>https://www.jagonews24.com/national/news/492975</url>
  <published_at>
</published_at>
  <category>ছিনতাই</category>
  <body>রাজধানীর ভাটার থানা এলাকা থেকে ছিনতাইকৃত ৬০ হাজার টাকা তাৎক্ষণিকভাবে উদ্ধার করে মালিককে বুঝিয়ে দিয়েছে ট্রাফিক পুলিশ।এর আগে ছিনতাইয়ের ঘটনায় সালাম (৩৪) নামে এক ছিনতাইকারীকে আটক করে পুলিশ। আটকের পর তার হেফাজত থেকে ছিনতাইকৃত ৬০ হাজার টাকা উদ্ধার করা হয়।ভুক্তভোগী ও পুলিশ সূত্রে জানা যায়, আজ বুধবার বেলা সোয়া ১২টার দিকে অন্যান্য দিনের মতো বসুন্ধরা রোড এলাকায় দায়িত্ব পালন করছিলেন বাড্ডা জোনের শহর ও যানবাহন পুলিশ পরিদর্শক এম এম বিল্লাল আহম্মেদ ও তার সহকর্মীরা।এ সময় আশফাক নামের এক ব্যক্তি ডাচ-বাংলা ব্যাংক থেকে ৬০ হাজার টাকা উত্তোলন করে বসুন্ধরা রোড (যমুনা ফিউচার পার্কের পকেট গেটের বিপরীতে পিঠা ঘরের সামনে) এসে পৌঁছালে দুজন লোক মোবাইলে কথা বলে ও তার গতিরোধ করে। তাদের মধ্যে একজন সালাম এই সুযোগে ওই ব্যক্তির পেছনের ব্যাগ থেকে উল্লেখিত টাকা বের করে নেন। ঘটনাটি দেখে ফেলে পাশে থাকা দু-তিনজন অল্পবয়সী ছেলে। তারা বিষয়টি দ্রুত ঘটনাস্থলের পাশে ডিউটিরত শহর ও যানবাহন পুলিশ পরিদর্শক এম এম বিল্লাল আহম্মেদকে জানায়। খবর পেয়ে তিনি তার সহকর্মীদের নিয়ে সালামকে হাতেনাতে আটক করেন। এরপর সালামের কাছ থেকে ছিনতাইকৃত ৬০ হাজার টাকা উদ্ধার করে টাকার মালিককে বুঝিয়ে দেন।পুলিশের তৎপরতায় তাৎক্ষণিক টাকা ফিরে পাওয়ায় পুলিশের প্রতি কৃতজ্ঞতা প্রকাশ করেন ভুক্তভোগী আশফাক।আটক সালামকে ভাটারা থানায় হস্তান্তর করা হয়েছে।এআর/এসআর/পিআর</body>
</article>
