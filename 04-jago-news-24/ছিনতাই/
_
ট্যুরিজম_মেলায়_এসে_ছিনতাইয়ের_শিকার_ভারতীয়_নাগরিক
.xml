<article>
  <headline>
ট্যুরিজম মেলায় এসে ছিনতাইয়ের শিকার ভারতীয় নাগরিক
</headline>
  <url>https://www.jagonews24.com/national/news/494989</url>
  <published_at>
</published_at>
  <category>ছিনতাই</category>
  <body>ট্যুর অপারেটরস অ্যাসোসিয়েশন অব বাংলাদেশ (টোয়াব) এর আমন্ত্রণে ঢাকায় এসে ট্যুরিজম মেলায় যাওয়ার পথে ছিনতাইকারীর কবলে পড়েছেন সুপ্রিয় সরকার (৪৫) নামে ভারতীয় এক নাগরিক।শনিবার (২০ এপ্রিল) দুপুর ১২টা ৫ মিনিটের দিকে বঙ্গবন্ধু আন্তর্জাতিক সম্মেলন কেন্দ্রের ভিআইপি গেট থেকে একশ গজ দূরে ওই পর্যটকের ব্যাগ ছিনিয়ে নেয় মোটরসাইকেলে থাকা দুই ছিনতাইকারী।ফামর্গেটের শুকতারা হোটেল থেকে রিকশাযোগে আরেক সহকর্মীসহ বঙ্গবন্ধু আন্তর্জাতিক সম্মেলন কেন্দ্রে (বিআইসিসি) বিমান বাংলাদেশ ট্রাভেল অ্যান্ড ট্যুরিজম ফেয়ারে (বিটিটিএফ) যাওয়ার পথে ছিনতাইকারীর কবলে পড়েন তিনি।এ ঘটনায় শেরেবাংলা নগর থানায় একটি মামলা করেছে ভুক্তভোগী ওই বিদেশী নাগরিক। মামলা নং- ৩৭।শেরেবাংলা নগর থানার পরিদর্শক (তদন্ত) মো. আবুল কালাম আজাদ জাগো নিউজকে বিষয়টি নিশ্চিত করেছেন।তিনি বলেন, ‘ভারতীয় ওই নাগরিক বঙ্গবন্ধু আন্তর্জাতিক সম্মেলন কেন্দ্রে আয়োজিত পর্যটন মেলায় যাওয়ার সময় তার হাত ব্যাগটি দুইজন মোটরসাইকেল আরোহী টান দিয়ে নিয়ে যায় বলে অভিযোগ করেছেন। তার অভিযোগ অনুযায়ী ছিনতাই হওয়া ব্যাগে পাসপোর্ট, জাতীয় পরিচয়পত্র, স্যামসাং এ-৭ মডেলের একটি মোবাইলফোন, এইচপি ব্র্যান্ডের একটি ল্যাপটপ, ৮০০ ডলার, ভারতীয় ১৫ হাজার রুপিসহ গুরুত্বপূর্ণ জিনিসপত্র ছিল। এই ঘটনায় ভুক্তভোগী নিজে বাদী হয়ে একটি মামলা দায়ের করেছেন। মামলার তদন্ত চলছে।’পুলিশের এই কর্মকর্তা বলেন, অভিযোগের পর পরই ছিনতাই হওয়া ব্যাগ উদ্ধারে পুলিশের পক্ষ থেকে সর্বাত্মক চেষ্টা চলানো হচ্ছে। শেরেবাংলা নগর থানা পুলিশ ঘটনাস্থল থেকে আশপাশের সিসি ক্যামেরার ফুটেজ সংগ্রহ করে ছিনতাইকারী ও ব্যবহৃত মোটরসাইকেল সনাক্তে কাজ করছে।জানা গেছে, ভারতীয় নাগরিক সুপ্রিয় শিলিগুড়ি থেকে ১৭ এপ্রিল টোয়াবের আমন্ত্রণে ট্যুরিজম ফেয়ারে অংশ নিতে বাংলাদেশে আসেন।গত ১৮ এপ্রিল বিমান বাংলাদেশ ট্রাভেল অ্যান্ড ট্যুরিজম ফেয়ার (বিটিটিএফ) শুরু হয়। শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রে (বিআইসিসি) তিন দিনব্যাপী এ মেলার আয়োজন করেছে ট্যুর অপারেটরস অ্যাসোসিয়েশন অব বাংলাদেশ (টোয়াব)। শনিবার ছিল মেলার শেষ দিন। মেলায় ভারত, নেপাল, ভুটান, কম্বোডিয়া, থাইল্যান্ড, শ্রীলংকা, মালদ্বীপ, ভিয়েতনাম, ফিলিপাইন ও সংযুক্ত আরব আমিরাতসহ প্রায় ১৪০টি প্রতিষ্ঠান অংশ নেয়।উল্লেখ্য, এর আগে ২০১৮ সালের ১৭ জানুয়ারি ঢাকায় ফটোগ্রাফির ওপর পাঠশালায় ছয় মাসের একটি কোর্স করতে জার্মান তরুণী সুইন্ডে উইদারল্যান্ড ঢাকায় আসেন। তিনি বাংলাদেশের বিভিন্ন অঞ্চলে ঘুরে ভাসমান হাসপাতাল, পাহাড়, শ্রমজীবী মানুষ ও রোহিঙ্গাদের ছবি তোলেন। ১৪ জুন সকালে জার্মান যাওয়ার একদিন আগে তিনি ধানমন্ডি সীমান্ত স্কয়্যারের সামনে ছিনতাইয়ের শিকার হন। একটি প্রাইভেটকারে থাকা ছিনতাইকারীরা তার ব্যাগ ছিনিয়ে নিয়ে যায়। ব্যাগে ল্যাপটপ, হার্ডডিস্ক ও ক্যামেরাসহ গুরুত্বপূর্ণ ডকুমেন্ট ছিল। ওই ঘটনায় তিনি ধানমন্ডি থানায় একটি মামলা হলেও এখন পর্যন্ত তার জিনিসপত্র উদ্ধার করতে পারেনি পুলিশ।জেইউ/এমবিআর/জেআইএম</body>
</article>
