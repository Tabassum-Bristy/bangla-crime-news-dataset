<article>
  <headline>
ছুরিকাঘাত করে বিকাশ কর্মীর আড়াই লাখ টাকা ছিনতাই
</headline>
  <url>https://www.jagonews24.com/country/news/454560</url>
  <published_at>
</published_at>
  <category>ছিনতাই</category>
  <body>নারায়ণগঞ্জের ফতুল্লায় সৈকত হোসেন নামে এক বিকাশ কর্মীকে ছুরিকাঘাত করে ২ লাখ ৪৮ হাজার টাকা ছিনিয়ে নিয়ে গেছে ছিনতাইকারীরা। সোমবার দুপুরে ফতুল্লার শাসনগাঁওয়ের ভাঙ্গা ক্লাব এলাকায় এ ঘটনা ঘটে। এ ঘটনায় রাতে ফতুল্লা থানায় অভিযোগ দিয়েছেন ভুক্তভোগী সৈকত।অভিযোগে জানা গেছে, সৈকত হোসেন বিকাশের ডিএসও হিসেবে ফতুল্লার বিসিক এলাকার দীর্ঘদিন যাবৎ কাজ করছেন । প্রতিদিনের মতো সোমবার সকালে তিনি বিসিক এলাকায় বিকাশের এজেন্টদের কাছ থেকে টাকা সংগ্রহের কাজে বের হন। দুপুর পৌনে ১টার দিকে সৈকত বিসিক ভাঙ্গা ক্লাব সংলগ্ন জাহাঙ্গীর স্টোরের সামনে পৌঁছা মাত্র দুটি মোটরসাইকেলে আসা পাঁচজন ব্যক্তি তার পথ রোধ করে। এ সময় ছিনতাইকারীদের হাতে পিস্তল, ককটেল ও ধারালো ছুরি ছিল। তারা সৈকতের হাতে থাকা টাকার ব্যাগটি ছিনিয়ে নেয়ার জন্য তাকে ছুরিকাঘাত করে। এ সময় সৈকত চিৎকার করলে ছিনতাইকারীরা তাকে লক্ষ্য করে দুটি গুলি ছোড়ে। তবে তা লক্ষ্যভ্রষ্ট হয়। এ সময় ছিনতাইকারীরা তার হাতে থাকা ২ লাখ ৪৮ হাজার টাকাসহ ব্যাগটি ছিনিয়ে নিয়ে যায়।সৈকত হোসেন বলেন, কিছু বুঝে ওঠার আগেই আমার টাকার ব্যাগ টানাটানি করা শুরু করে ছিনতাইকারীরা। যখন ব্যাগটি হাত ছাড়া করতে চাচ্ছিলাম না তখনই তারা আমার বাম হাতে ছুরিকাঘাত করে। আমি যখন চিৎকার করছিলাম তখন তারা আমাকে লক্ষ্য করে ২ রাউন্ড গুলিও করে। কিন্তু তা লক্ষ্যভ্রষ্ট হয়। এ সময় আশপাশের লোকজন এগিয়ে আসলে ছিনতাইকারীরা পালিয়ে যায়।ফতুল্লা মডেল থানা পুলিশের ইন্সপেক্টর (তদন্ত ) শাহ জালাল ঘটনার সত্যতা নিশ্চিত করে বলেন, যারাই এ ঘটনা ঘটিয়ে থাকুক তারা কেউ ছাড় পাবে না। তদন্ত চলছে। ছিনতাকারীদের গ্রেফতারে সর্বাত্মক চেষ্টা করছে পুলিশ।শাহাদাত হোসেন/আরএআর/এমএস</body>
</article>
