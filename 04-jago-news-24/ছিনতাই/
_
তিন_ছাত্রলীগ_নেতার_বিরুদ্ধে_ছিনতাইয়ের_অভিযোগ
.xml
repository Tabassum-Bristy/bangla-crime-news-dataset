<article>
  <headline>
তিন ছাত্রলীগ নেতার বিরুদ্ধে ছিনতাইয়ের অভিযোগ
</headline>
  <url>https://www.jagonews24.com/campus/news/499177</url>
  <published_at>
</published_at>
  <category>ছিনতাই</category>
  <body>রাজধানীর সোহরাওয়ার্দী উদ্যানে এক ব্যক্তিকে মারধর করে সঙ্গে থাকা মোবাইল-মানিব্যাগ ছিনিয়ে নেয়ার অভিযোগ উঠেছে ঢাকা বিশ্ববিদ্যালয়ে তিন ছাত্রলীগ নেতার বিরুদ্ধে।বৃহস্পতিবার সন্ধ্যায় এ ঘটনা ঘটে। ভুক্তভোগী প্রবীর রাজধানীর আগারগাঁওয়ে একটি কোম্পানিতে কাজ করেন। এ ঘটনায় অভিযুক্তদের বিরুদ্ধে শাহবাগ থানায় সাধারণ ডায়েরি করেছেন তিনি।অভিযুক্তরা হলেন- হাজী মুহম্মদ মুহসীন হল শাখা ছাত্রলীগের সংস্কৃতিবিষয়ক সম্পাদক আলী আব্বাস, জিয়া হলের উপ-দপ্তর সম্পাদক আকতারুল করিম রুবেল ও ছাত্রলীগকর্মী রকি।ঘটনার বর্ণনা দিয়ে ভুক্তভোগী বলেন, আমি উদ্যানে বসাছিলাম। হঠাৎ আলী আব্বাস, রুবেল ও রকি আমার পরিচয় জানতে চায়। যখনই শোনে আমি ক্যাম্পাসের না সঙ্গে সঙ্গে আমাকে মারধর করে সঙ্গে থাকা ব্যাগ, মানিব্যাগ ও মোবাইল ছিনিয়ে নেয়। এ সময় তারা আমার ডিবিবিএল অ্যাকাউন্টের নম্বরও নেয়।মানিব্যাগে আট হাজার টাকা ছিল বলে জানান প্রবীর। তিনি বলেন, পরে আমি আমার এক পরিচিত ভাইয়ের মাধ্যমে অভিযুক্তদের শনাক্ত করি।অভিযুক্তদের দাবি, তারা ভুক্তভোগীর কাছে গাঁজা পেয়েছেন। তাই তাকে মারধর করা হয়েছে, ছিনতাইয়ের কোনো ঘটনা ঘটেনি। তারা দাবি করেন শাহবাগ থানার এসআই শাহেব আলী প্রবীরের কাছ থেকে গাঁজা উদ্ধার করেছেন।যদিও এসআই শাহেব আলী গাঁজা উদ্ধারের যে দাবি করা হচ্ছে তা সঠিক নয় বলে মন্তব্য করেছেন।এ বিষয়ে ঢাকা বিশ্ববিদ্যালয়ের প্রক্টর অধ্যাপক ড. এ কে এম গোলাম রাব্বনী বলেন, আমি ভুক্তভোগীকে আইনি প্রক্রিয়ায় যেতে বলেছি। কোনো শিক্ষার্থী তদন্তে দোষী প্রমাণিত হলে বিশ্ববিদ্যালয়ের আইন অনুযায়ী ব্যবস্থা নেয়া হবে।বিশ্ববিদ্যালয় শাখা ছাত্রলীগের সভাপতি সনজিত চন্দ্র দাস বলেন, আমরা অপরাধীদের বিরুদ্ধে সাংগঠনিক ব্যবস্থা গ্রহণ করব।শাহবাগ থানার তদন্ত কর্মকর্তা চমক বলেন, এ বিষয়ে অবশ্যই মামলা হবে।এমএইচ/বিএ</body>
</article>
