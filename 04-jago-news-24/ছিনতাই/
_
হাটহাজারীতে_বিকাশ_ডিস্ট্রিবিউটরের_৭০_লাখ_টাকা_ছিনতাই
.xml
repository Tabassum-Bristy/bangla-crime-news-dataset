<article>
  <headline>
হাটহাজারীতে বিকাশ ডিস্ট্রিবিউটরের ৭০ লাখ টাকা ছিনতাই
</headline>
  <url>https://www.jagonews24.com/country/news/486341</url>
  <published_at>
</published_at>
  <category>ছিনতাই</category>
  <body>চট্টগ্রামের হাটহাজারী উপজেলার ঈদগাহ এলাকায় বিকাশের এক ডিস্ট্রিবিউটরের ৭০ লক্ষ টাকা ছিনতাইয়ের অভিযোগ পাওয়া গেছে। এ ঘটনায় এলাকাবাসী চালকসহ একটি সিএনজি অটোরিকশা আটক করে পুলিশে সোপর্দ করেছে। শনিবার রাত সাড়ে ৯টার দিকে এ ঘটনা ঘটে।আটক অটোরিকশা চালকের নাম সালাউদ্দিন (২৫)। ছিনতাই কাজে ব্যবহৃত সিএনজি অটোরিকশাটি (চট্টগ্রাম থ -১৩-১৪৩৫) হাটহাজারী পুলিশের জিম্মায় রয়েছে।পুলিশ সূত্রে জানা গেছে, বিকাশের হাটহাজারী এবং ফটিকছড়ি উপজেলার ডিস্ট্রিবিউটর মিজাব এন্টারপ্রাইজের ম্যানেজার সাইফুল ইসলাম টিপু (৪৫) শনিবার রাত ৯টার দিকে ৭০ লক্ষ টাকা ব্যাগে নিয়ে অফিসের নিকটবর্তী ঈদগাহ সংলগ্ন বাসা হাজী শাহ আলম মঞ্জিলে ফিরছিলেন। বাসার কাছাকাছি পৌঁছুলে আগে থেকে ওঁৎ পেতে থাকা তিন ছিনতাইকারী অতর্কিত মোটা জিআই তার দিয়ে সাইফুলের গলায় ফাঁস দেয়। পরে মুখে মারিচের গুঁড়া ছিটিয়ে হাতের ব্যাগ নিয়ে সিএনজি অটোরিকশাতে উঠে পালিয়ে যায়।হাটহাজারী মডেল থানার অফিসার ইনচার্জ (ওসি) বেলাল উদ্দীন জাহাঙ্গীর জাগো নিউজকে বলেন, ছিনতাই হওয়ার পরপরই মিজাব এন্টারপ্রাইজের ম্যানেজার সাইফুল বিষয়টি স্থানীয়দের জানান এবং ছুটতে ছুটতে সিএনজি অটোরিকশাটিকে ফলো করেন। খবর পেয়ে এলাকাবাসী সড়কে ব্যারিকেড দিলে, কামাল পাড়া এলাকায় খানসামা মসজিদের অদূরে অটোরিকশা ফেলে টাকাভর্তি ব্যাগ নিয়ে পালিয়ে যায় ছিনতাইকারীরা। এসময় জনতা সিএনজি অটোরিকশা চালক সালাউদ্দিনকে আটক করে পুলিশে সোপর্দ করে।তিনি আরও বলেন, ছিনতাইবারীদের ধরতে পুলিশি অভিযান চলছে। তবে রোববার সকাল ৯টা পর্যন্ত এ ঘটনায় কোনো মামলা দায়ের হয়নি।এমবিআর/এমএস</body>
</article>
