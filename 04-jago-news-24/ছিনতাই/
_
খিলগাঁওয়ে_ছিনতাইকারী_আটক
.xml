<article>
  <headline>
খিলগাঁওয়ে ছিনতাইকারী আটক
</headline>
  <url>https://www.jagonews24.com/national/news/463989</url>
  <published_at>
</published_at>
  <category>ছিনতাই</category>
  <body>রাজধানীর খিলগাঁও থানা এলাকা থেকে ছিনতাইয়ের মালামালসহ রবিউল ইসলাম (৩৫) নামে এক ছিনতাইকারীকে আটক করেছে পুলিশ।খিলগাঁওয়ের আনসার হেডকোয়ার্টার্সের সামনে থেকে রোববার সকালে তাকে আটক করা হয়।ঢাকা মহানগর পুলিশের (ডিএমপি) মিডিয়া অ্যান্ড পাবলিক রিলেসন্স বিভাগের অতিরিক্ত উপ-কমিশনার (এডিসি) ওবায়েদুর রহমান জানান, মো. মোস্তফা ও তার মেয়ে কমলাপুর রেলস্টেশন থেকে রিকশায় করে খিলগাঁও থানাধীন সি ব্লকে আত্মীয়ের বাসায় যাচ্ছিলেন। রিকশাটি খিলগাঁও থানাধীন আনসার হেডকোয়ার্টার্সের সামনে আসলে রবিউল মোটরসাইকেলে এসে রিকশার গতিরোধ করে। তারপর চাকু দিয়ে ভয়ভীতি দেখিয়ে নগদ টাকা ও মোবাইল ফোন ছিনতাই করে পালানোর সময় তাদের চিৎকারে খিলগাঁও থানার টহলরত পুলিশ ছিনতাইকারীকে ধরে ফেলে। এ সময় তার কাছ থেকে ছিনতাই করা নগদ টাকা ও মোবাইল ফোন উদ্ধারসহ চাকু ও মোটরসাইকেল জব্দ করে পুলিশ। রবিউলের বিরুদ্ধে খিলগাঁও থানায় মামলা হয়েছে।এআর/এনডিএস/জেআইএম</body>
</article>
