<article>
  <headline>
মোহাম্মদপুরে হাতেনাতে ৩ নারী ছিনতাইকারী আটক
</headline>
  <url>https://www.jagonews24.com/national/news/468679</url>
  <published_at>
</published_at>
  <category>ছিনতাই</category>
  <body>রাজধানীর মোহাম্মদপুর থানা এলাকায় ছিনতাইকালে হাতেনাতে তিন নারী ছিনতাইকারীকে আটক করেছে র‌্যাপিড অ্যাকশন ব্যাটালিয়ন (র‌্যাব)। মঙ্গলবার দিনগত রাত সাড়ে ১২টার দিকে গোপন সংবাদের ভিত্তিতে মোহাম্মদপুর বছিলা ১নং গেইটের পাশে জাহানারা গ্যাস হাউজে ছিনতাইকালেই তাদের আটক করে র‌্যাব-২-এর একটি দল।আটকরা হলেন, মোছা. রোজিনা বেগম (২৩), মোছা. নারগিস (২৯) ও গুলনাহার (৩০)।র‌্যাব-২ এর সহকারী পরিচালক (মিডিয়া) এএসপি মোহাম্মদ সাইফুল মালিক জানান, সম্প্রতি রাজধানীর বিভিন্ন স্থানে ছিনতাইয়ের কয়েকটি অভিযোগের ভিত্তিতে র‌্যাব-২ এর একটি বিশেষ গোয়েন্দা টিম ছায়া তদন্তে নামে।তদন্তে চাঞ্চল্যকর কিছু তথ্য বের হয়ে আসে। যাতে দেখা যায় যে, রাজধানীর বিভিন্ন পয়েন্টে কিছু সংঘবদ্ধ সন্ত্রাসীরা অবস্থান নিয়ে সাধারণ মানুষের কাছ থেকে ছিনতাইয়ের মাধ্যমে টাকা-পয়সা, মোবাইল সেট, ল্যাপটপসহ সঙ্গে থাকা দামী-দামী মালামাল ছিনতাই করে নিচ্ছে। এ ক্ষেত্রে তারা রাজধানীর গুরুত্বপূর্ণ পয়েন্টগুলো টার্গেট করে সাধারণ লোকের কাছ থেকে লক্ষ লক্ষ টাকা ছিনতাই করে নিচ্ছে। সংঘবদ্ধ ছিনতাইকারীদের আইনের আওতায় আনতে র‌্যাব-২ গোয়েন্দা কার্যক্রম অব্যাহত রাখে।গতরাতে খবর আসে বছিলা জাহানারা গ্যাস হাউজের ছিনতাইয়ের উদ্দেশ্যে কয়েকজন অবস্থান করছে। ওই সংবাদে র‌্যাব সদস্যরা সেখানে ছদ্মবেশে অবস্থান নেয়। কিছুক্ষণ পর নারী কণ্ঠের আর্তচিৎকারে র‌্যাব সদস্যরা দেখতে পায় যে, একজন ভদ্র মহিলা ছিনতাইকারী বলে চিৎকার করছেন এবং তিনজন নারী ছিনতাইকারী বিভিন্ন দিকে দৌঁড়ে পালানোর চেষ্টা করছে। র‌্যাব সদস্যরা সাধারণ জনগণের সহায়তায় হাতেনাতে ওই তিন নারী ছিনতাইকারীকে ধাওয়া করে আটক করে। এসময় ছিনকাইকৃত একটি স্বর্ণের চেইন ও নগদ এক হাজার টাকা উদ্ধার করা হয়। তাদের বিরুদ্ধে প্রয়োজনীয় আইনানুগ ব্যবস্থা প্রক্রিয়াধীন বলেও জানান তিনি।জেইউ/এসএইচএস/এমএস</body>
</article>
