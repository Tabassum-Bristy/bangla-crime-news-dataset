<article>
  <headline>
হাতিরঝিলে ছিনতাইয়ের শিকার নারী সাংবাদিক
</headline>
  <url>https://www.jagonews24.com/national/news/476292</url>
  <published_at>
</published_at>
  <category>ছিনতাই</category>
  <body>দৈনিক প্রথম আলোর সহ-সম্পাদক শাকিলা হক ছিনতাইয়ের শিকার হয়েছেন। খিলগাঁওয়ের বাসা থেকে অফিসে যাবার পথে সোমবার সকাল ৭টা ৫৫ মিনিটের দিকে মগবাজার রেল ক্রসিং সংলগ্ন হাতিরঝিলের মুখে দুর্বৃত্তদের কবলে পড়েন তিনি।এ সময় দুই দুর্বৃত্ত রিকশায় থাকা শাকিলার হাতব্যাগ ছোঁ মেরে ছিনিয়ে নিয়ে চলে যায়। ব্যাগে মোবাইলফোন, নগদ টাকা ও ব্যাংকের এটিএম কার্ডসহ প্রয়োজনীয় জিনিসপত্র ছিল।এ ব্যাপারে ভুক্তভোগী নারী সাংবাদিক শাকিলা হক জাগো নিউজকে বলেন, অফিসের জন্য প্রতিদিন সকালেই বের হতে হয়। আজও ব্যতিক্রম ছিল না। বাসা থেকে বেরিয়ে মগবাজার রেল ক্রসিং পার হতেই পেছন দিক থেকে একটি মোটরসাইকেল আসে। আরোহী ছিল দুইজন। দ্রুত গতিতে আসা মোটরসাইকেলের পেছনে বসা ছিনতাইকারী ছোঁ মেরে আমার হাতব্যাগটি নিয়ে সাত রাস্তার দিকে চলে যায়।’তিনি বলেন, ‘ওই ব্যাগে ছিল আমার ১৯ হাজার টাকা দামের এইচটিসি মোবাইলফোন, নগদ ৫ হাজার টাকা, ব্যাংকের এটিএম কার্ড, বাসার ও অফিসের লকারের চাবিসহ প্রয়োজনীয় অনেক কিছুই।’তিনি আরও বলেন, ‘ঘটনার পর মোবাইল না থাকায় কাউকে কিছু জানাতে পারিনি। রিক্সা নিয়েই অফিসে চলে যাই। অফিসে বিষয়টি জানিয়েছি, এখন হাতিরঝিল থানায় যাচ্ছি।’ এ বিষয়ে থানায় লিখিত অভিযোগ করবেন বলে জানান তিনি।এএসএস/জেইউ/এমএমজেড/জেআইএম</body>
</article>
