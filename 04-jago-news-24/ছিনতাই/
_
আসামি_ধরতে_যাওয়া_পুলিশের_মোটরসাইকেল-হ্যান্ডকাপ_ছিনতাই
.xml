<article>
  <headline>
আসামি ধরতে যাওয়া পুলিশের মোটরসাইকেল-হ্যান্ডকাপ ছিনতাই
</headline>
  <url>https://www.jagonews24.com/country/news/487828</url>
  <published_at>
</published_at>
  <category>ছিনতাই</category>
  <body>কক্সবাজার সদরের খুরুশকুলে গ্রেফতারি পরোয়ানাভুক্ত আসামি ধরতে গিয়ে হামলার শিকার হয়েছে সদর থানার পুলিশ। এতে অন্তত ৫ পুলিশ সদস্য আহত হয়েছেন বলে জানা গেছে। শুধু তাই নয়, পুলিশের ব্যবহৃত একটি মোটরসাইকেল ও কয়েকটি হ্যান্ডকাপ ছিনিয়ে নিয়েছে আসামি ও তাদের স্বজনরা। পরে অতিরিক্ত পুলিশ গিয়ে অভিযান চালিয়ে ছিনতাই হওয়া হ্যান্ডকাপ ও মোটরসাইকেলটি উদ্ধার করেছে।শনিবার (১৬ মার্চ) সন্ধ্যা সাড়ে ৭টার দিকে খুরুশকুল কাউয়ারপাড়া বঙ্গবন্ধু বাজার এলাকায় এ ঘটনা ঘটে।অভিযানে ঘটনায় জড়িত সন্দেহে অন্তত ২০ জনকে আটক করেছে বলে দাবি করেছেন স্থানীয়রা। ঘটনার আকস্মকিতায় পুরো এলাকা পুরুষশূন্য হয়ে গেছে। স্থানীয়দের মাঝে বিরাজ করছে আতঙ্ক। ঘটনাস্থলে আক্রান্ত সদর মডেল থানার এসআই তপন জানান, স্থানীয় মৃত নুরুল আলম বহদ্দারের ছেলে মামুন, পারভেজ, কাইছার, মোজাম্মেল হকের ছেলে শহীদুল্লাহ, মৃত ওবাইদুল্লাহর ছেলে নুরুল আলম পরোয়ানাভুক্ত আসামি। তাদের গ্রেফতার করতে গেলে স্বজনেরা পুলিশের ওপর হামলা করে। এসময় তারা পুলিশের একটি মোটরসাইকেল ও কয়েকটি হ্যান্ডকাপ ছিনিয়ে নিয়ে যায়। ওই ঘটনায় পুলিশের কয়েকজন সদস্য আহত হন।কক্সবাজার সদর মডেল থানার ওসি ফরিদ উদ্দিন খন্দকার বলেন, গ্রেফতারি পরোয়ানাভুক্ত আসামি ধরতে গেলে পুলিশের ওপর অতর্কিত হামলা করা হয়। খবর পেয়ে অতিরিক্ত পুলিশ পাঠিয়ে জিম্মিদশা থেকে পুলিশ সদস্যদের উদ্ধার করা হয়েছে। ঘটনায় জড়িত সন্দেহে বেশকিছু লোককে আটক করা হয়েছে। যাচাই করে নিরপরাধ লোকজনকে ছেড়ে দেয়া হবে।ঘটনার বিষয়ে কক্সবাজারের পুলিশ সুপার এবিএম মাসুদ হোসেন বলেন, আসামি ধরতে গিয়ে আইন শৃঙ্খলা বাহিনীর ওপর হামলার ঘটনা কখনো কাম্য নয়। এটি নিন্দনীয় ও ন্যাক্কারজনক। ঘটনায় জড়িতদের ধরতে অভিযান চলছে। জড়িতদের বিরুদ্ধে আইনগত ব্যবস্থা নেয়া হবে। কাউকে ছাড় দেয়া হবে না।সায়ীদ আলমগীর/এমবিআর/এমএস</body>
</article>
