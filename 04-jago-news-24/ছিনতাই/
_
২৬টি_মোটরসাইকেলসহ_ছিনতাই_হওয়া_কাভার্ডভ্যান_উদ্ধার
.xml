<article>
  <headline>
২৬টি মোটরসাইকেলসহ ছিনতাই হওয়া কাভার্ডভ্যান উদ্ধার
</headline>
  <url>https://www.jagonews24.com/country/news/519379</url>
  <published_at>
</published_at>
  <category>ছিনতাই</category>
  <body>গাজীপুরের রাজেন্দ্রপুর এলাকা থেকে ২৬টি মোটরসাইকেলসহ ছিনতাই হওয়া কাভার্ডভ্যান উদ্ধার করেছে র‌্যাব-১ এর সদস্যরা। বৃহস্পতিবার বিকেল সোয়া ৩টার দিকে গাজীপুর মহানগরীর মাস্টারবাড়ি এলাকা থেকে কাভার্ডভ্যানটি উদ্ধার করা হয়।র‌্যাব-১ এর পোড়াবাড়ি ক্যাম্প কমান্ডার লে. কমান্ডার আব্দুল্লাহ আল-মামুন জানান, গাজীপুরের রাজেন্দ্রপুর চৌরাস্তা থেকে নিলয় মোটরস লিমিটেডের একটি কাভার্ডভ্যান ‘হিরো হাংক’ ব্র্যান্ডের ২৬টি মোটরসাইকেল নিয়ে সকাল ১০টার দিকে খুলনার উদ্দেশে রওয়ানা হয়। পথে গাজীপুর সদরের রাজেন্দ্রপুর মিয়াবাড়ি নামক স্থানে ছিনতাইকারীরা কাভার্ডভ্যানটির গতিরোধ করে চালক মো. কামরুল ইসলাম ও হেলপারকে মারপিট করে চোখে মলম লাগিয়ে অজ্ঞান করে হাত-পা বেঁধে রাস্তার পাশে জঙ্গলে ফেলে গাড়িটি ছিনতাই করে নিয়ে যায়।পরে নিলয় মোটরসের গাজীপুর শাখার সহকারী ম্যানেজার মো. এ এস এম তারেক তানভীর গাড়িটি উদ্ধারের জন্য র‌্যাব-১ পোড়াবাড়ি ক্যাম্পে লিখিত অভিযোগ করেন।গাড়িটি উদ্ধারের জন্য র‌্যাব বিভিন্ন স্থানে অভিযান পরিচালনা করে। গোপন সংবাদের ভিত্তিতে বিকেল সোয়া ৩টার দিকে গাজীপুরের মাস্টারবাড়ি এলাকায় ২৬টি মোটরসহ কভার্ডভ্যানটি উদ্ধার করা হয়। এ সময় র‌্যাবের উপস্থিতি টের পেয়ে ছিনতাইকারীরা পালিয়ে যায় বলেও জানান তিনি।মো. আমিনুল ইসলাম/এমবিআর/পিআর</body>
</article>
