<article>
  <headline>
মাথায় রিভলবার ধরে গুলি করে ১৫ লাখ টাকা ছিনতাই
</headline>
  <url>https://www.jagonews24.com/country/news/427031</url>
  <published_at>
</published_at>
  <category>ছিনতাই</category>
  <body>গাজীপুরে প্রকাশ্যে গুলি করে রবি ও বিকাশ এজেন্টের ১৫ লাখ টাকা ছিনিয়ে নিয়েছে দুর্বৃত্তরা। রোববার সকালে মহানগরীর চান্দনা চৌরাস্তা এলাকার উনিশে টাওয়ারের নিচে এ ঘটনা ঘটে।এ সময় ছিনতাইকারীদের গুলিতে রবির হিসাবরক্ষক কর্মকর্তা আসাদুর রহমান আসাদ ও সহকারী হিসাবরক্ষক কর্মকর্তা ইকবাল হোসেন গুলিবিদ্ধসহ তিনজন আহত হয়েছেন।এদের মধ্যে আসাদ ও ইকবালকে প্রথমে গাজীপুর শহীদ তাজ উদ্দীন আহমদ মেডিকেল কলেজ হাসপাতালে পরে ঢাকা মেডিকেল কলেজ হাসপাতালে স্থানান্তর করা হয়।ওই এজেন্টের মালিক মহিউদ্দিন জমাদ্দার জানান, রোববার সকাল সাড়ে ১০টার দিকে চান্দনা চৌরাস্তা গ্রেটওয়ার্ল্ড হাউজিং সোসাইটির নিজ প্রতিষ্ঠান জমাদ্দার এন্টারপ্রাইজ থেকে আসাদ, ইকবাল ও সুমন ১৫ লাখ টাকা ইউসিবি ব্যাংক গাজীপুর চৌরাস্তা শাখায় জমা দিতে যায়।বেলা ১১টার দিকে তারা ময়মনসিংহ মহাসড়কের পাশে উনিশে টাওয়ারের ইউসিবি ব্যাংকের নিচে পৌঁছালে পূর্ব থেকে ওঁৎপেতে থাকা ছিনতাইকারীরা তাদের গতিরোধ করে।এ সময় তাদের মাথায় রিভলবার ধরে টাকার ব্যাগ দিতে বলে ছিনতাইকারীরা। ব্যাগ নিয়ে টানাটানির একপর্যায়ে ছিনতাইকারীরা আসাদ ও ইকবালকে লক্ষ্য করে ৪-৫টি গুলি ছোড়ে।ছিনতাইকারী একজনকে ধরার চেষ্টা করলে বিকাশের স্টোর ম্যানেজার সুমন মিয়াও পায়ে আহত পান। পরে আতঙ্ক সৃষ্টি করে টাকার ব্যাগ নিয়ে ছিনতাইকারীরা দুটি মটরসাইকেলযোগে পালিয়ে যায়।গুলিতে আহত আসাদ ও ইকবালকে উদ্ধার করে প্রথমে শহীদ তাজ উদ্দীন আহমেদ মেডিকেলে নেয়া হয়। পরে তাদের উন্নত চিকিৎসার জন্য ঢাকা মেডিলেক কলেজ হাসপাতালে স্থানান্তর করা করা হয়।খবর পেয়ে গাজীপুর সদর সার্কেলের অতিরিক্ত পুলিশ সুপার তফাজ্জল হোসেন ও জয়দেবপুর থানা পুলিশের ওসি আমিনুল ইসলাম ঘটনাস্থল পরিদর্শন করেছেন।ঘটনাস্থল থেকে ছিনতাকারীদের ফেলে যাওয়া গুলিভর্তি একটি রিভলবার উদ্ধার করে পুলিশ। এ ঘটনায় জয়দেবপুর থানায় মামলা দায়েরের প্রস্তুতি চলছে।আমিনুল ইসলাম/এএম/পিআর</body>
</article>
