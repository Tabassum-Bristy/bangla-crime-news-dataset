<article>
  <headline>
ময়ূরপঙ্খীর পাইলট ও ক্রুদের প্রধানমন্ত্রীর অভিনন্দন
</headline>
  <url>https://www.jagonews24.com/national/news/484410</url>
  <published_at>
</published_at>
  <category>ছিনতাই</category>
  <body>বাংলাদেশ বিমানের ময়ূরপঙ্খী বিমান ছিনতাই চেষ্টা থেকে রক্ষায় পাইলট ও ক্রুদের আন্তরিক অভিনন্দন জানিয়েছেন প্রধানমন্ত্রী শেখ হাসিনা।বৃহস্পতিবার (২৮ ফেব্রুয়ারি) গণভবনে বিমানের পাইলট ও কেবিন ক্রুরা প্রধানমন্ত্রীর সঙ্গে সাক্ষাৎ করতে গেলে তিনি তাদের হিরো আখ্যায়িত করে সাহসিকতা ও দূরদর্শিতার জন্য অভিনন্দন জানান।সাক্ষাৎ শেষে প্রধানমন্ত্রীর উপ প্রেস সচিব আশরাফুল আলম খোকন সাংবাদিকদের ব্রিফ করেন।তিনি জানান, ‘প্রধানমন্ত্রী বলেন কোনো রকমের প্রাণ ও সম্পদহানি ছাড়া বিমান ছিনতাই ঘটনার অবসান হওয়া বিশ্বে নজিরবিহীন।’এ সময় বিমানের পাইলট গোলাম শফী সেদিনের ঘটনার বিস্তারিত প্রধানমন্ত্রীর কাছে তুলে ধরেন। প্রধানমন্ত্রী তা গভীর মনোযোগ দিয়ে শোনেন এবং পাইলট ও কেবিন ক্রুদের দক্ষতা ও দূরদর্শিতার ভূয়সী প্রশংসা করেন। এ সময় সেদিনের ফ্লাইটের ফাস্ট অফিসার মুনতাসির মাহবুব ও ৫ কেবিন ক্রু উপস্থিত ছিলেন।এছাড়া বেসামরিক বিমান পরিবহন ও পর্যটন প্রতিমন্ত্রী মাহবুব আলী, সচিব মহিবুল হক এবং বিমানের এম ডি মোসাদ্দেক আহমেদ উপস্থিত ছিলেন।উল্লেখ্য, ২৪ ফেব্রুয়ারি ঢাকা থেকে চট্টগ্রাম হয়ে দুবাইগামী বাংলাদেশ বিমানের ফ্লাইট ময়ূরপঙ্খী ছিনতাইয়ের চেষ্টা করে এক দুষ্কৃতকারী। তবে বিমানের পাইলট ও ক্রুদের বিচক্ষণতায় চট্টগ্রাম শাহ আমানত বিমানবন্দরে ফ্লাইটটি নিরাপদে অবতরণ করে। পরে আইন-শৃঙ্খলা ও সেনাবাহিনীর দ্রুত পদক্ষেপে পরিস্থিতি নিয়ন্ত্রণে আসে এবং ছিনতাই ঘটনার অবসান হয়।এইউএ/এএইচ/এমকেএইচ</body>
</article>
