<article>
  <headline>
মোহাম্মদপুরে হাতেনাতে ৪ ছিনতাইকারী আটক
</headline>
  <url>https://www.jagonews24.com/national/news/486528</url>
  <published_at>
</published_at>
  <category>ছিনতাই</category>
  <body>রাজধানীর মোহাম্মদপুরে চার ছিনতাইকারীকে হাতেনাতে আটক করেছে র‌্যাব। শনিবার (৯ মার্চ) মধ্য রাতে মোহাম্মদপুর থানাধীন নিউমার্কেট-গাবতলী রোডের ট্রমা সার্জিক্যাল সেন্টারের সামনে থেকে তাদের আটক করা হয়।র‌্যাব-২ জানায়, আটকরা সংঘবদ্ধ ছিনতাইকারী চক্রের সক্রিয় সদস্য।র‌্যাব-২ এর সহকারী পরিচালক (মিডিয়া) এএসপি মোহাম্মদ সাইফুল মালিক জানান, র‌্যাব-২ এর একটি দল ট্রমা সার্জিক্যাল সেন্টারের সামনে দেখে কয়েকজন তরুণ অজ্ঞাত এক নারী পথচারীর ভ্যানিটি ব্যাগ ধরে টানাটানি করছে। এ সময় ওই নারীর চিৎকারে তাৎক্ষণিকভাবে র‌্যাব সদস্যরা ঘটনাস্থলে উপস্থিত হন। র‌্যাব সদস্যদের দেখে পালানোর সময় রুবেল (১৮), লিমন (২২), টুটুল (২২) ও তৌসিফ (১৮) নামে চারজনকে আটক করা হয়।জিজ্ঞাসাবাদে জানা যায়, তারা একটি সংঘবদ্ধ ছিনতাইকারী চক্রের সক্রিয় সদস্য। দীর্ঘদিন ধরে রাজধানীর বিভিন্ন স্থানে ছিনতাই করছিল। তারা পথচারী ও যাত্রীদের সঙ্গে থাকা ব্যাগ, মোবাইল ফোন, ভ্যানিটি ব্যাগ চাকু-ব্লেড দিয়ে কেটে ভেতরে থাকা গুরুত্বপূর্ণ মালামাল নিয়ে দ্রুত পালিয়ে যায়।জিজ্ঞাসাবাদে আরও জানা যায়, মহাসড়কে সিগন্যালের কারণে জ্যাম থাকলে তারা সিএনজি অটোরিকশার রেক্সিন কভার কেটে ভিতরে থাকা যাত্রীদের মালামাল ছিনতাই করে। আটকদের বিরুদ্ধে মোহাম্মদপুর থানায় মামলা হয়েছে।জেইউ/এএইচ/পিআর</body>
</article>
