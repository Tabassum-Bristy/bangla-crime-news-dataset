<article>
  <headline>
ডিআরইউ সম্পাদকের উপর হামলা ও মালামাল লুটের ঘটনায় নিন্দা
</headline>
  <url>https://www.jagonews24.com/mass-media/article/484564</url>
  <published_at>
</published_at>
  <category>ছিনতাই</category>
  <body>ঢাকা রিপোর্টার্স ইউনিটির (ডিআরইউ) সাধারণ সম্পাদক ও বাংলাদেশ সংবাদ সংস্থার (বাসস) সিনিয়র সংবাদদাতা কবির আহমেদ খান প্রাইভেট গাড়িতে করে বাড়ি যাওয়ার সময় দুর্বৃত্তের হামলা ও মালামাল লুটের শিকার হয়েছেন।এ ঘটনায় ডিআরইউ সভাপতি ইলিয়াস হোসেন ও কার্যনির্বাহী কমিটি আজ (শুক্রবার) এক বিবৃতিতে গভীর উদ্বেগ ও নিন্দা জানিয়েছেন।কবির আহমেদ বৃহস্পতিবার (২৮ ফেব্রুয়ারি) রাতে পরিবারের সদস্যদের নিয়ে ময়মনসিংহের ত্রিশালে গ্রামের বাড়ি যাচ্ছিলেন। পথে গাজীপুরা এলাকায় যানজটে থাকাকালীন আনুমানিক রাত ১টার দিকে দেশীয় অস্ত্রসহ ৫-৬জন দুর্বৃত্ত আকষ্মিক গাড়ির দরজা খুলতে বলে। দেরি হলে তারা বড় ছুরি ও রামদা দিয়ে জানালা ভেঙে ফেলে। তখন ভাঙা কাঁচের টুকরোর আঘাতে গাড়ির সবাই আহত হন।এ সময় তার স্ত্রী ও সন্তানদের অস্ত্র ঠেকিয়ে দুর্বৃত্তরা একটি আইফোন-৬, স্বর্ণালংকার, টাকাসহ ভ্যানিটি ব্যাগ ও মানিব্যাগ ছিনিয়ে নেয়। মানিব্যাগে কবির আহমেদের জাতীয় পরিচয়পত্র, বাসসের আইডি কার্ড, পিআইডি কার্ড, ড্রাইভিং লাইসেন্স, ইস্টার্ন ব্যাংকের ক্রেডিট কার্ড, ব্যাংক এশিয়া ও ডাচ-বাংলা ব্যাংকের ডেবিট কার্ডসহ বিভিন্ন গুরুত্বপূর্ণ ডকুমেন্ট ছিল।কবির আহমেদ খান জানিয়েছেন ঘটনার পরপরই সংশ্লিষ্ট থানার ভারপ্রাপ্ত কর্মকর্তার কাছে মোবাইলে জানিয়েও কোনো সহযোগিতা পাননি তারা। বিষয়টি অত্যন্ত দুঃখজনক। এ বিষয়ে টঙ্গী পশ্চিম থানায় এজহার দাখিল করা হয়েছে।বিবৃতিতে ডিআরইউ নেতৃবৃন্দ, কবির আহমেদ খান ও তার পরিবারের উপর হামলাকারীদের দ্রুত শনাক্ত করে এ ন্যাক্কারজনক ঘটনায় জড়িতদের বিচার ও ছিনতাই হওয়া মালামাল দ্রুত উদ্ধার করতে আইন-শৃঙ্খলা বাহিনীসহ সংশ্লিষ্ট কর্তৃপক্ষের প্রতি আহ্বান জানান।আরএম/এমএমজেড/এমকেএইচ</body>
</article>
