<article>
  <headline>
ছিনতাইয়ের পর চলন্ত ট্রেন থেকে ফেলে দিল ছিনতাইকারীরা
</headline>
  <url>https://www.jagonews24.com/country/news/440561</url>
  <published_at>
</published_at>
  <category>ছিনতাই</category>
  <body>জয়পুরহাটের পাঁচবিবির দরগাতলা রেলগেট এলাকায় ছিনতাইয়ের পর চলন্ত ট্রেনের ছাদ থেকে দুই যাত্রীকে ফেলে দেয় ছিনতাইকারীরা। এতে মুনির হোসেন (২২) নামে এক গার্মেন্ট শ্রমিকের মৃত্যু হয়েছে। একই ঘটনায় মোস্তাফিজুর রহমান (২২) নামে অপর এক শ্রমিক আহত হয়েছেন।বুধবার মধ্যরাতে খুলনাগামী সীমান্ত একপ্রেস ট্রেনে এ ঘটনা ঘটে। নিহত মুনির পাঁচবিবি উপজেলার পশ্চিম কড়িয়া গ্রামের মমতাজের ছেলে। আহত মোস্তাফিজুর দিনাজপুরের বিরামপুর উপজেলার চরকায় গ্রামের জুয়েল ইসলামের ছেলে। পুলিশ, স্থানীয় সূত্রে জানা যায়, বুধবার রাতে বিরামপুর থেকে ওই দুই গার্মেন্ট শ্রমিক ঢাকা যাওয়ার উদ্দেশে সীমান্ত এক্সপ্রেস ট্রেনের ছাদে রওনা হন। পথে দরগাতলা রেলগেট এলাকায় পৌঁছালে চার-পাঁচ জন ছিনতাইকারী তাদের মারধর করে টাকা ও মোবাইল ফোন কেড়ে নেয়। তারা ট্রেনের ছাদ থেকে মুনির হোসেনকে ফেলে দেয়। পরে পাঁচবিবি ফায়ার সার্ভিস কর্মীরা তাকে উদ্ধার করে জয়পুরহাট জেলা আধুনিক হাসপাতালে ভর্তি করলে মধ্যরাতে তার মৃত্যু হয়।অপরদিকে জয়পুরহাট স্টেশন এলাকায় মোস্তাফিজুরকে ফেললে স্থানীয়রা তাকে উদ্ধারের পর জয়পুরহাট জেলা আধুনিক হাসপাতালে ভর্তি করায়। বর্তমানে তিনি হাসপাতালে চিকিৎসাধীন রয়েছেন।জয়পুরহাট সদর থানার ভারপ্রাপ্ত কর্মকর্তা (ওসি) সেলিম হোসেন ঘটনার সত্যতা নিশ্চিত করেছেন এবং তদন্ত করে প্রয়োজনীয় ব্যবস্থা গ্রহণ করবেন বলে জানান।রাশেদুজ্জামান/এফএ/আরআইপি</body>
</article>
