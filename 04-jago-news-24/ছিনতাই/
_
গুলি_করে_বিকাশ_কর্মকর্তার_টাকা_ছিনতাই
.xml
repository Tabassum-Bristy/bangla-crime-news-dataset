<article>
  <headline>
গুলি করে বিকাশ কর্মকর্তার টাকা ছিনতাই
</headline>
  <url>https://www.jagonews24.com/country/news/473803</url>
  <published_at>
</published_at>
  <category>ছিনতাই</category>
  <body>নারায়ণগঞ্জের রূপগঞ্জে গুলি করে এক বিকাশ কর্মকর্তার কাছ থেকে ৪ লাখ ৪০ হাজার টাকা ছিনতাইয়ের ঘটনা ঘটেছে। এ ঘটনায় সোমবার সকালে রূপগঞ্জ থানায় মামলা হয়েছে।রোববার দুপুরে উপজেলার দিঘী বরাব এলাকায় এ ছিনতাইয়ের ঘটনা ঘটে। এ ঘটনায় আশপাশের হাটবাজারের ব্যবসায়ীদের মাঝে আতঙ্ক ছড়িয়ে পড়েছে।মামলার বাদী রুবেল অধিকারী জানান, ডিএসও শাকিল মিয়া গত রোববার দুপুরে দিঘী বরাব এলাকার বিভিন্ন এজেন্টদের কাছ থেকে টাকা তুলে রিকশায় রুপসী যমুনা ব্যাংকে জমা দিতে যাচ্ছিলেন। পথিমধ্যে উষা ফাউন্ডেশন কোম্পানির কাছে মোটরসাইকেলে ৩ জন ছিনতাইকারি এসে রিকশাটির গতিরোধ করে। এ সময় মোটরসাইকেলটি নিয়ে একজন চলে যায়। অপর দুজন বিকাশের টাকা ছিনিয়ে নেয়ার চেষ্টা চালায়।এক পর্যায়ে পিস্তল বের করে শাকিলের মাথায় পিস্তল ঠেকিয়ে টাকার ব্যাগটি ছিনিয়ে নেয়। এ সময় সে চিৎকার শুরু করলে তারা শাকিলের ডান পায়ে গুলি করে জখম করে। পরে কয়েক রাউন্ড ফাঁকা গুলি করে পালিয়ে যায়। এ সময় স্থানীয়রা শাকিলকে উদ্ধার করে পার্শ্ববর্তী ইউএস বাংলা মেডিকেল কলেজ হাসপাতালে ভর্তি করেন। এ বিষয়ে রূপগঞ্জ থানার ভারপ্রাপ্ত কর্মকর্তা (ওসি) মোহাম্মদ আব্দুল হক বলেন, যেকোনো মূল্যে ছিনতাই হওয়া টাকা ও ছিনতাইকারিদের গ্রেফতারসহ অবৈধ অস্ত্র উদ্ধারের চেষ্টা চলছে।মীর আব্দুল আলীম/এফএ/এমকেএইচ</body>
</article>
