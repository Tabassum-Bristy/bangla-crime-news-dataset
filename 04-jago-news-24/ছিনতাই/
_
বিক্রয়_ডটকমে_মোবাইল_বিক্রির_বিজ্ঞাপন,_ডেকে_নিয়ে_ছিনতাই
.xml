<article>
  <headline>
বিক্রয় ডটকমে মোবাইল বিক্রির বিজ্ঞাপন, ডেকে নিয়ে ছিনতাই
</headline>
  <url>https://www.jagonews24.com/national/news/500950</url>
  <published_at>
</published_at>
  <category>ছিনতাই</category>
  <body>পণ্য বেচাকেনার মার্কেটপ্লেস বিক্রয় ডটকমে বাজারমূল্যের চেয়ে কম দামে মোবাইলের বিক্রির বিজ্ঞাপন দিত একটি চক্র। ক্রেতারা আকর্ষণীয় মূল্য দেখে মোবাইল কিনতে আগ্রহী হলেই যেতে বলা হয় নির্দিষ্ট কোনো স্থানে। এরপর ছিনতাই করা হয় তাদের সবকিছু।শুক্রবার রাতে গাজীপুরের টঙ্গী পূর্ব থানা এলাকায় অভিযান চালিয়ে এমন একটি ছিনতাইকারী চক্রের ছয় সদস্যকে আটক করেছে র‌্যাব-১।আটককৃতরা হলেন- শাহিন (২০), শাকিল হাসান (১৯), ফারুক (২০), সালাউদ্দিন আকবর (২০), রহমত উল্লাহ (১৯) ও রাসেল (১৯)। তাদের কাছ থেকে ৩টি সুইচ গিয়ার চাকু, ৬টি মোবাইল ফোন ও ৮৫০ টাকা উদ্ধার করা হয়।র‌্যাব-১ এর স্কোয়াড কমান্ডার (সিপিসি-২) সহকারী পুলিশ সুপার (এএসপি) সালাউদ্দিন জাগো নিউজকে বিষয়টি নিশ্চিত করেছেন।তিনি জানান, আটককৃতরা একটি সংঘবদ্ধ ছিনতাইকারী চক্রের সক্রিয় সদস্য। তারা পরস্পরের যোগসাজশে বিভিন্ন অনলাইন পেজে স্বল্পমূল্যে মোবাইল ফোন বিক্রয়ের বিজ্ঞাপন দিয়ে অভিনব পন্থায় ছিনতাই করে আসছিল।বিজ্ঞাপন দেখে সাধারণ মানুষ এই চক্রের সদস্যদের সঙ্গে মোবাইল ফোনে যোগাযোগ করত। আর এ সুযোগে পূর্ব পরিকল্পনা অনুযায়ী নির্ধারিত সুবিধাজনক স্থানে আগ্রহী ব্যক্তিকে ডেকে নিয়ে মোবাইল, টাকা-পয়সা ছিনতাই করে পালিয়ে যেত।এএসপি সালাউদ্দিন বলেন, চক্রটির মূলহোতা শাহিন ও শাকিল। শাহিন ছিনতাই কাজের কৌশল হিসেবে প্রাথমিকভাবে বিক্রয় ডটকমে বাজার দামের চেয়ে অনেক কম দামে মোবাইল ফোন বিক্রয়ের বিজ্ঞাপন দিতেন। পরবর্তীতে শাকিল পূর্ব নির্ধারিত সুবিধাজনক জায়গায় ভিকটিমদের আসতে বলতেন। ভিকটিম নির্ধারিত স্থানে আসলে মারধর করে মোবাইল, নগদ অর্থ ও মূল্যবান সামগ্রী ছিনিয়ে নিত।চক্রটি টঙ্গী, আব্দুল্লাহপুর, চৌরাস্তা, বেড়িবাঁধ, আশুলিয়া ও আশপাশের এলাকায় দীর্ঘদিন ধরে এ ধরনের কর্মকাণ্ড চালিয়ে আসছিল। আটককৃতদের বিরুদ্ধে আইনানুগ ব্যবস্থা প্রক্রিয়াধীন বলেও জানান এএসপি সালাউদ্দিন।এআর/বিএ/এমকেএইচ</body>
</article>
