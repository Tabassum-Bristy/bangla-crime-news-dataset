<article>
  <headline>
বগুড়ায় ট্রাকবোঝাই চাল ছিনতাই, চালকসহ গ্রেফতার ৩
</headline>
  <url>https://www.jagonews24.com/country/news/503120</url>
  <published_at>
</published_at>
  <category>ছিনতাই</category>
  <body>বগুড়া সদর উপজেলার একটি অটো রাইস মিল থেকে দুপচাঁচিয়ার সরকারি খাদ্য গুদামে চাল নেয়ার পথে ট্রাকবোঝাই চাল ছিনতাই করা হয়েছে। রোববার রাতে বগুড়ার কাহালু উপজেলায় তিনদীঘি এলাকার কাউরা বাজারে এ ঘটনা ঘটে। ছিনতাই হওয়া ট্রাকে থেকে ৯ লাখ টাকা মূল্যের ২৫ মেট্রিক টন চাল ছিল বলে পুলিশ জানিয়েছে।সোমবার সকালে বগুড়ার শাজাহানপুর উপজেলার বনানী দ্বিতীয় বাইপাস থেকে ট্রাকটি পরিত্যক্ত অবস্থায় উদ্ধার করা হলেও ছিনিয়ে নেওয়া চাল পাওয়া যায়নি। এ ঘটনায় ট্রাকের দুই চালক ও এক হেলপারকে গ্রেফতার করেছে পুলিশ। দুপচাঁচিয়ার চালকল মালিক (চাতাল ব্যবসায়ী) শাহিনুর রহমান বাদী হয়ে কাহালু থানায় মামলা করেছেন।গ্রেফতাররা হলেন- দুপচাচিয়া উপজেলার বোরাইল গ্রামের করিব হোসেনের ছেলে ট্রাক চালক সোহাগ মিয়া (২৮), কাহালু উপজেলার বীরকেদার আমবাগার এলাকার জোব্বার মিয়ার ছেলে সোহেল (২৮) এবং একই এলাকার তোফাজ্জল হোসেনের ছেলে জাকির হোসেন।চাতাল ব্যবসায়ী দুপচাঁচিয়ার বাসিন্দা শাহিনুর রহমান জানান, তার নিজস্ব অটো রাইস মিল থাকলেও সেটি বন্ধ থাকায় তিনি বগুড়া সদর উপজেলার নামুজা এলাকার রাজীব অ্যান্ড ব্রাদার্স নামে একটি অটো রাইস মিলে ধান দিয়ে ২৫ মেট্রিক টন চাল তৈরি করে নেন। চালগুলো দুপচাঁচিয়া উপজেলা খাদ্য গুদামে সরবরাহের জন্য রোববার রাতে ভাড়া করা একটি ট্রাকে তুলে দেন। সোমবার ভোরে ওই ট্রাকের চালক জাকির হোসেন তাকে ফোন করে জানান, ট্রাকটি দুপচাঁচিয়া যাওয়ার পথে কাহালু উপজেলার তিনদীঘি কাউরা বাজার এলাকায় ছিনতাই হয়েছে। পরে বিষয়টি তিনি কাহালু থানা পুলিশকে জানান।কাহালু থানা পুলিশের ভারপ্রাপ্ত কর্মকর্তা (ওসি) জিয়া লতিফুল ইসলাম জানান, ট্রাকটির চালক জাকির হোসেন নামে এক ব্যক্তি হলেও তার পরিবর্তে সোহেল হোসেন নামে অপর এক ব্যক্তি চালিয়ে নিয়ে যাচ্ছিল। তার সঙ্গে হেলপার ছিল সোহাগ নামে এক ব্যক্তি।তিনি বলেন, বদলি চালক সোহেলকে প্রথমে জিজ্ঞাসাবাদের জন্য আটক করা হলে সে পুলিশকে জানায় ট্রাকটি রাত সাড়ে ৯টার দিকে তিনদীঘি কাউরা বাজার এলাকায় পৌঁছার পর ৮/১০ জন ছিনতাইকারীরা গতিরোধ করে। এরপর তাদের বেঁধে চালভর্তি ট্রাক নিয়ে চলে যায়। তার তথ্যের সঙ্গে ট্রাকের হেলপার সোহাগ এবং মূল চালক জাকির হোসেনের বক্তব্যের কোনো মিল নেই। এ কারণে ক্ষতিগ্রস্ত ব্যবসায়ীর দায়ের করা মামলায় তাদের গ্রেফতার দেখানো হয়েছে। ইতিমধ্যে ট্রাকটি শাজাহানপুর উপজেলা থেকে উদ্ধার করা হয়েছে। ছিনতাই হওয়া চালগুলো উদ্ধারের চেষ্টা করা হচ্ছে বলেও জানান ওসি।লিমন বাসার/আরএআর/এমকেএইচ</body>
</article>
