<article>
  <headline>
শ্যামলীতে ছিনতাইকারী চক্রের তিন সদস্য আটক
</headline>
  <url>https://www.jagonews24.com/national/news/462575</url>
  <published_at>
</published_at>
  <category>ছিনতাই</category>
  <body>রাজধানীর শ্যামলী থেকে দেশীয় অস্ত্রসহ সংঘবদ্ধ ছিনতাইকারী চক্রের তিন সদস্যকে আটক করেছে র‌্যাব। শনিবার দিবাগত রাত ১০টার দিকে র‌্যাব-২-এর একটি দল শ্যামলীর শিশুমেলার সামনে থেকে তাদের আটক করে। আটককৃতরা হলেন- সোহাগ (৩০), মো. আসলাম (২১) ও সাজ্জাদ হোসেন (২৩)।র‌্যাব-২ এর সহকারী পরিচালক (মিডিয়া) এএসপি মোহাম্মদ সাইফুল মালিক জানান, সম্প্রতি রাজধানীর বিভিন্ন স্থানে ছিনতাইয়ের ঘটনা সংক্রান্ত কয়েকটি অভিযোগের ভিত্তিতে র‌্যাব-২ এর একটি বিশেষ গোয়েন্দা টিম ছায়া তদন্তে নামে। তদন্তে চাঞ্চল্যকর কিছু তথ্য বের হয়ে আসে।তদন্তে জানা যায়, রাজধানীর বিভিন্ন পয়েন্টে কিছু সংঘবদ্ধ সন্ত্রাসী অবস্থান নিয়ে দেশের বিভিন্ন অঞ্চল হতে আসা সাধারণ মানুষের নিকট হতে ছিনতাইয়ের মাধ্যমে টাকা-পয়সা, মোবাইল সেট, ল্যাপটপসহ সংগে থাকা দামি মালামাল ছিনতাই করে নিচ্ছে। এ ক্ষেত্রে তারা দেশের বিভিন্ন অঞ্চল হতে আসা ব্যবসায়ীদের টার্গেট করে তাদের নিকট হতে লাখ লাখ টাকা ছিনতাই করে নিচ্ছে।মূলত তারা একটি সংঘবদ্ধ দলে কাজ করে। এ সংঘবদ্ধ ছিনতাইকারীদের আইনের আওতায় আনার লক্ষ্যে র‌্যাব-২ গোয়েন্দা কার্যক্রম অব্যাহত রাখে। এরই ধারাবাহিকতায় গতরাতে শিশুমেলা-সংলগ্ন আশা ইউনিভার্সিটি গেটের সামনে ছিনতাইয়ের উদ্দেশে অবস্থান নেয়া ওই তিনজনকে আটক করা হয়।জিজ্ঞাসাবাদে আটককৃতরা জানায়, দীর্ঘদিন যাবত রাজধানীর বিভিন্নস্থানে ছিনতাই কার্যক্রম চালিয়ে আসছে তারা। সংঘবদ্ধভাবে তারা শিশুমেলায় আগত দর্শনার্থী ও রাস্তা পারাপারে সময় সাধারণ জনগণের সাথে থাকা ব্যাগ, চাকু দিয়ে কেটে গুরুত্বপূর্ণ মালামাল ছোঁ মেরে ছিনতাই করে দ্রুত পালিয়ে যায়।জেইউ/বিএ/পিআর</body>
</article>
