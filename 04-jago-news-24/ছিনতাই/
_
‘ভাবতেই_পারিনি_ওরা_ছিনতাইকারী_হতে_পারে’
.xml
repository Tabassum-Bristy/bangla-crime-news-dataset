<article>
  <headline>
‘ভাবতেই পারিনি ওরা ছিনতাইকারী হতে পারে’
</headline>
  <url>https://www.jagonews24.com/national/news/460001</url>
  <published_at>
</published_at>
  <category>ছিনতাই</category>
  <body>ল্যাপটপ ছিনতাই করে মোটরসাইকেলযোগে পালিয়ে যাওয়ার সময় রাজধানীর শাহবাগ থেকে এক ছিনতাইকারীকে আটক করেছে পুলিশ। সোমবার সকাল সাতটার দিকে তাকে আটক করা হয়। ছিনতাইকারীর নাম অর্ণব বলে জানা গেছে। তার কাছ থেকে ছিনতাইকৃত ল্যাপটপটি উদ্ধার করেছে পুলিশ।ছিনতাইয়ের শিকার আমীর হামজা জানান, তিনি সকাল আনুমানিক সোয়া সাতটার দিকে পারিবারিক একটি অনুষ্ঠানে যোগ দিতে বাসা থেকে নরসিংদীর ঘোড়াশাল যাওয়ার উদ্দেশে রিকশায় করে গুলিস্তানের দিকে রওনা হন। পথিমধ্যে কেন্দ্রীয় শহীদ মিনারের সামনে দিয়ে যাওয়ার সময় সুজুকি ব্র্যান্ডের একটি মোটরসাইকেলে (ঢাকা মেট্রো ল-২৭-৮০১৩) দুই যুবককে দেখতে পান। ঢাকা বিশ্ববিদ্যালয় খেলার মাঠের সামনে আসা মাত্র মোটরসাইকেলটি তার রিকশা ঘেঁষে যাওয়ার সময় পেছনে বসে থাকা যুবক আচমকা টান মেরে ল্যাপটপ ছিনিয়ে নেয়। এ সময় তিনি রিকশা থেকে পড়ে গিয়ে হাত ও পায়ে ব্যথা পান।তিনি আরও জানান, তার চিৎকার শুনে আরেক মোটরসাইকেল অারোহী দ্রুত তাকে তার মোটরসাইকেলে তুলে নিয়ে ছিনতাইকারীদের ধাওয়া করেন। শাহবাগের সামনে গিয়ে তারা বিপরীত দিক থেকে আসা দুটি বাসে আটকা পড়েন। এ সময় ছিনতাইকারীদের একজন মোটরসাইকেল থেকে নেমে দৌড়ে পালাতে পারলেও অর্ণব নামের অপর ছিনতাইকারী ধরা পড়েন। এ সময় তিনি বলেন, আমি ভাবতেই পারিনি ওরা ছিনতাইকারী হতে পারে।শাহবাগ পুলিশ বক্সে আটক অর্ণব এ প্রতিবেদকের কাছে ছিনতাইয়ের কথা স্বীকার করে বলেন, তিনি আজ সকালেই নোয়াখালীর বেগমগঞ্জ দুর্গাপুর থেকে ট্রেনযোগে ঢাকায় আসেন। তার বন্ধুর ছোট ভাই আলভী মোহাম্মদপুর থেকে তাকে কমলাপুরে আনতে যান। ফেরার পথে ঢাকা বিশ্ববিদ্যালয় খেলার মাঠের সামনে আলভী ল্যাপটপের ব্যাগটি ছিনতাই করে। ছিনতাইয়ের পরই আলভী তাকে দ্রুত পালাতে বলে।এমইউ/এসআর/জেআইএম</body>
</article>
