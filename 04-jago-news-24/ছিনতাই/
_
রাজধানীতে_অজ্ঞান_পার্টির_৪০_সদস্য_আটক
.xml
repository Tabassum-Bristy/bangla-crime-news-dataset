<article>
  <headline>
রাজধানীতে অজ্ঞান পার্টির ৪০ সদস্য আটক
</headline>
  <url>https://www.jagonews24.com/national/news/517648</url>
  <published_at>
</published_at>
  <category>ছিনতাই</category>
  <body>ঢাকার ১৯টি এলাকা থেকে অজ্ঞান পার্টির ৪০ সদস্যকে আটক করেছে মহানগর গোয়েন্দা (ডিবি) পুলিশ। বুধবার (৩১ জুলাই) সকাল থেকে বৃহস্পতিবার (১ আগস্ট) সকাল পর্যন্ত বিশেষ অভিযানে তাদেরকে আটক করা হয়।ঢাকা মেট্রোপলিটন পুলিশের (ডিএমপি) মিডিয়া অ্যান্ড পাবলিক রিলেসন্স বিভাগ বিষয়টি নিশ্চিত করেছে। ডিএমপি এক বার্তায় জানায়, গত ২৪ ঘণ্টার বিশেষ অভিযানে অজ্ঞান পার্টির ৪০ জনকে আটক করা হয়েছে। তাদের মধ্যে ডিবি-দক্ষিণ ১৯ জন, ডিবি-পশ্চিম ৭ জন ও সিরিয়াস ক্রাইম বিভাগ ১৪ জনকে আটক করেছে।আটক করার সময় অজ্ঞান পার্টির সদস্যদের কাছ হতে চেতনানাশক ট্যাবলেট, ট্যাবলেট মিশ্রিত খেজুর, হালুয়া ও জুস উদ্ধার করা হয়েছে বলেও জানানো হয়।ডিএমপি আরও জানায়, প্রাথমিক জিজ্ঞাসাবাদে আটক অজ্ঞান পার্টির সদস্যরা জানিয়েছে- কোরবানির ঈদকে সামনে রেখে ঢাকা শহরের বিভিন্ন মার্কেট, শপিং মল, পশুর হাট, বাসস্ট্যান্ড, সদরঘাট ও রেলস্টেশন এলাকায় টার্গেট করে ব্যক্তিদের সাথে সখ্যতা তৈরি করে। পরে অপর সদস্যরা টার্গেট করা ব্যক্তি ও তাদের সদস্যকে খাদ্যদ্রব্যের (ট্যাবলেট মিশ্রিত) আমন্ত্রণ জানায়।টার্গেট করা ব্যক্তি রাজি হলে ট্যাবলেট মিশ্রিত খাদ্যদ্রব্য তাকে খাওয়ায় এবং নিজেদের সদস্যরা সাধারণ খাবার গ্রহণ করে। খাদ্যদ্রব্য গ্রহণের পর টার্গেট ব্যক্তি অচেতন হলে মূল্যবান জিনিসপত্র নিয়ে তারা দ্রুত চলে যায়। এ ক্ষেত্রে অজ্ঞান পার্টির সদস্যরা খাদ্যদ্রব্য হিসেবে চা, কফি, জুস, ডাবের পানি, পান, ক্রিম জাতীয় বিস্কিট ইত্যাদি ব্যবহার করে।এআর/আরএস/এমকেএইচ</body>
</article>
