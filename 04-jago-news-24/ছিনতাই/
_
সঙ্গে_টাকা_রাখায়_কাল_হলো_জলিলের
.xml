<article>
  <headline>
সঙ্গে টাকা রাখায় কাল হলো জলিলের
</headline>
  <url>https://www.jagonews24.com/country/news/494100</url>
  <published_at>
</published_at>
  <category>ছিনতাই</category>
  <body>টাঙ্গাইলে আব্দুল জলিল নামে এক ব্যবসায়ীর গলা কেটে পাঁচ লাখ টাকা ছিনতাই করেছে দুর্বৃত্তরা। সোমবার রাত ১১টার দিকে টাঙ্গাইল-ময়মনসিংহ সড়কের মধুপুর পৌর এলাকার আশুরা সরকারি প্রাথমিক বিদ্যালয়ের পার্শ্ববর্তী অলিপুর সড়কে এ ঘটনা ঘটে।নিহত আব্দুল জলিল উপজেলার অলিপুর গ্রামের বাসিন্দা। তিনি ধানসহ বিভিন্ন ব্যবসায় জড়িত ছিলেন। ব্যবসায়িক কাজ শেষে বাড়ি ফেরার পথে জলিলের কাছে থাকা আনুমানিক ৫ লাখ টাকা ছিনিয়ে নিয়েছে দুর্বৃত্তরা।স্থানীয় সূত্রে জানা যায়, মধুপুর থেকে ব্যবসার টাকা নিয়ে জলিল বাড়ি ফিরছিলেন। এ সময় টাঙ্গাইল-মধুপুর সড়ক থেকে অলিপুরের বাড়ির দিকে সড়কে পৌঁছালে দুর্বৃত্তরা তার পথরোধ করে। পথরোধের পরপরই তাকে এলোপাতাড়ি কোপ ও গলায় ধারালো অস্ত্রের আঘাত করে তার কাছে থাকা ওই পাঁচ লাখ টাকা ছিনিয়ে নেয়।পরে প্রতিবেশী ব্যবসায়ী মতিয়ার রহমান বাড়ি ফেরার সময় জলিলকে রক্তাক্ত ও অচেতন অবস্থায় পড়ে থাকতে দেখে চিৎকার করলে স্থানীয় লোকজন এগিয়ে এসে তাকে (জলিল) উদ্ধার করে মধুপুর উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক তাকে মৃত ঘোষণা করেন।ঘটনার সত্যতা নিশ্চিত করে মধুপুর সার্কেলের সিনিয়র অতিরিক্ত পুলিশ সুপার (এএসপি) কামরান হোসেন জানান, খবর পেয়ে রাত পৌঁনে ১২টার দিকে ঘটনাস্থল পরিদর্শনে যান তিনি। এ ঘটনায় দুর্বৃত্তদের গ্রেফতারে অভিযান অব্যাহত রয়েছে বলেও জানান তিনি।আরিফ উর রহমান টগর/এমএএস/এমএস</body>
</article>
