<article>
  <headline>
দিনে ছিনতাই, রাতে ডাকাতি
</headline>
  <url>https://www.jagonews24.com/national/news/522067</url>
  <published_at>
</published_at>
  <category>ছিনতাই</category>
  <body>রাজধানীর শেরেবাংলা নগর থানা এলাকা হতে ডাকাতির প্রস্তুতিকালে আন্তঃজেলা ডাকাত দলের ৫ সদস্যকে আটক করেছে র‌্যাব-২।আটকরা হলেন, কাজল (৩৬), নাজির হাওলাদার (২০), সুজন (২৫), সাইফুল (২২) ও স্বাধীন শেখ (১৯)।র‌্যাব-২ এর একটি দল বৃহস্পতিবার রাত ১১টার দিকে গোয়েন্দা তথ্যের ভিত্তিতে শেরেবাংলা নগর থানাধীন তেজগাঁও কলেজ গলি সংলগ্ন ইন্দিরা রোডস্থ তিনরাস্তার মোড় থেকে তাদের আটক করে। এ সময় ডাকাতির সরঞ্জামাদি ও দেশীয় অস্ত্র উদ্ধার করা হয়।শুক্রবার বিকেলে র‌্যাব-২ এর সহকারী পরিচালক (মিডিয়া) এএসপি মোহাম্মদ সাইফুল মালিক জানান, আটকরা আন্তঃজেলা ডাকাত দলের সদস্য। বিশেষ করে দিনের বেলায় তারা ছোট ছোট দলে বিভক্ত হয়ে রাজধানীর বিভিন্ন এলাকায় নগদ অর্থ, মোবাইল, ল্যাপটপ, ভ্যানিটি ব্যাগ ইত্যাদি মূল্যবান সামগ্রী ছিনতাই করে।রাতের বেলায় তারা দুই বা ততোধিক দল একত্রিত হয়ে নির্দিষ্ট ফ্ল্যাটে বা ফাঁকা বাড়িতে গ্রিল ও তালা ভেঙে ডাকাতি করে।জিজ্ঞাসাবাদে তারা জানায়, তারা দীর্ঘদিন ধরে ঢাকা শহরের সুবিধাজনক স্থানে বিভিন্ন লোকজনদের চাপাতি, ছোরা, চাকু ও অন্যান্য দেশীয় অস্ত্র দিয়ে ভয় দেখিয়ে ছিনতাই ও ডাকাতি করে আসছিল।আটকদের বিরুদ্ধে শেরেবাংলা নগর থানায় একাধিক মামলা রয়েছে। তাদের বিরুদ্ধে শেরেবাংলা নগর থানায় মামলাসহ আইনানুগ ব্যবস্থা গ্রহণ করা হয়েছে।জেইউ/জেএইচ/পিআর</body>
</article>
