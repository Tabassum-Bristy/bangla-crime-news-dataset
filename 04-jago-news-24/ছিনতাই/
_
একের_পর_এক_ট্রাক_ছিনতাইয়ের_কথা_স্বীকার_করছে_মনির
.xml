<article>
  <headline>
একের পর এক ট্রাক ছিনতাইয়ের কথা স্বীকার করছে মনির
</headline>
  <url>https://www.jagonews24.com/country/news/437904</url>
  <published_at>
</published_at>
  <category>ছিনতাই</category>
  <body>রাজশাহী জেলা পুলিশের জালে আটকা পড়েছে দেশের শীর্ষ ট্রাক ছিনতাইকারী মনিরুল ইসলাম ওরফে মনির। জেলার গোদাগাড়ী থেকে ছিনতাই হওয়া ট্রাক উদ্ধার অভিযানে নেমে চট্টগ্রাম থেকে তাকে গ্রেফতার করে গোয়েন্দা পুলিশ।মনিরুল ইসলাম মনির কুষ্টিয়া সদর উপজেলার আদর্শপাড়ার বাসিন্দা। গত ৪ জুলাই চট্টগ্রাম সমুদ্র সৈকত থেকে তাকে গ্রেফতার করা হয়। তার দেয়া তথ্যের ভিত্তিতে ৫টি চোরাই ট্রাকও উদ্ধার হয়েছে।এরপর থেকেই বেরিয়ে এসেছে দেশজুড়ে ট্রাক চুরি ও ছিনতাইয়ের রহস্য।এর আগে আলাদা অভিযানে ট্রাক চুরি ও ছিনতাইকারী চক্রের অন্যতম সদস্য আহাদ, সুজন ও আরিফকে গ্রেফতার করে পুলিশ। এরাই চক্রের হোতা মনিরের তথ্য দেন পুলিশকে।শুক্রবার বেলা ১১টার দিকে এ তিন জনকেই জেলা পুলিশ সুপারের কার্যালয়ে সাংবাদিকদের সামনে হাজির করা হয়। এসময় পুলিশ সুপার মো. শহিদুল্লাহ সাংবাদিকদের জানান, গত ৬ জুন রাজশাহীর গোদাগাড়ী উপজেলা থেকে একটি ট্রাক ছিনতাইয়ের তদন্ত করতে গিয়ে জেলা গোয়েন্দা পুলিশ রাজবাড়ী জেলার আহাদকে গ্রেফতার করে। পরে তার তথ্যের ভিত্তিতে রাজশাহী থেকে সুজন ও আরিফকে গ্রেফতারের পর পুলিশ সারাদেশে ট্রাক চুরির মূলহোতা মনিরকে সনাক্ত করে।পুলিশ সুপার বলেন, গত ৪ জুলাই চট্টগ্রাম সমুদ্র সৈকত থেকে মনিরকে গ্রেফতার করা হয়। জিজ্ঞাসাবাদে তিনি দেশজুড়ে ট্রাক চুরি ও ছিনতাইয়ে চাঞ্চল্যকর তথ্য দেন। মনির বলেন, ট্রাক নিজেদের দখলে নেয়ার পর অভিযুব্করা বিআরটিএ’র একশ্রেণির অসাধু কর্মকর্তা-কর্মচারীর যোগসাজশে ট্রাকের নম্বর পরিবর্তন করে জাল কাগজপত্র তৈরি করতেন। এরপর তা বিক্রিও করে দিতেন চক্রের সদস্যরা।এসপি বলেন, গ্রেফতারকৃতরা জিজ্ঞাসাবাদে সারাদেশ থেকে প্রায় ৮০টির মতো ট্রাক চুরি-ছিনতাইয়ের তথ্য দিয়েছেন পুলিশকে। সেগুলো উদ্ধারের চেষ্টা করছে পুলিশ।ফেরদৌস/এমএএস/পিআর</body>
</article>
