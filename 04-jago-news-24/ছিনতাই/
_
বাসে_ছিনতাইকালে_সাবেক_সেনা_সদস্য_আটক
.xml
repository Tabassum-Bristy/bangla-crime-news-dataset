<article>
  <headline>
বাসে ছিনতাইকালে সাবেক সেনা সদস্য আটক
</headline>
  <url>https://www.jagonews24.com/country/news/496373</url>
  <published_at>
</published_at>
  <category>ছিনতাই</category>
  <body>টাঙ্গাইলের কালিহাতীতে কুষ্টিয়াগামী একটি বাসে ছিনতাইয়ের চেষ্টাকালে আবু তালেব নামে ডিবি পরিচয়ধারী এক সাবেক সেনা সদস্যকে আটক করেছে পুলিশ। শনিবার দুপুরে উপজেলার এলেঙ্গা বাসস্ট্যান্ড এলাকায় এ ঘটনাটি ঘটে।ঢাকা থেকে কুষ্টিয়াগামী সুপার ডিলাক্স এস বি পরিবহনের একটি বাসে ছিনতাইয়ের চেষ্টাকালে সাবেক সেনা সদস্যকে আটক করা গেলেও তার অপর পাঁচ সঙ্গী পালিয়ে গেছেন। আটক আবু তালেব সাভারের আশুলিয়ার ডেন্ডাবর এলাকার খন্দকার নুরুল ইসলামের ছেলে। ২০১৩ সালে রংপুর ক্যান্টনমেন্ট থেকে তিনি অবসর গ্রহণ করেন।বিষয়টি নিশ্চিত করে কালিহাতী থানা পুলিশের ভারপ্রাপ্ত কর্মকর্তা (ওসি) মীর মোশারফ হোসেন জানান, ঢাকা থেকে ছেড়ে আসা কুষ্টিয়াগামী সুপার ডিলাক্স এস বি পরিবহনের ওই বাসটি আশুলিয়া এলাকায় পৌঁছালে দুটি মাইক্রোবাসযোগে ডিবি পরিচয়ধারী পাঁচ ব্যক্তি বাসটি থামিয়ে ভেতরে প্রবেশ করেন।এ সময় ডিবি পরিচয়ধারী ওই ব্যক্তিরা কুষ্টিয়ার ১০-১২ জন গরু ব্যবসায়ীকে মাদক ব্যবসায়ী বলে গাড়ি থেকে নামানোর চেষ্টা করেন। এ সময় ওই গরু ব্যবসায়ীদের জোরপূর্বক নামানোর চেষ্টাকালে বাসচালক ও সুপারভাইজার ডিবি পুলিশ নিশ্চিতের দাবি জানালে ডিবি পরিচয়ধারীদের চার ব্যক্তি লাফিয়ে দ্রুত বাস থেকে নেমে পড়েন। তবে বাসচালক কৌশলে ছিনতাইকারী চক্রের সদস্য আবু তালেবকে নিয়ে দ্রুত বাসটি চালিয়ে এলেঙ্গা বাসস্ট্যান্ড চত্বরে থামান। এ সময় বাসচালক বিষয়টি কালিহাতী থানা পুলিশকে অবগত করেন। খবর পেয়ে পুলিশ ছিনতাইকারী চক্রের সদস্য ও অবসরপ্রাপ্ত সেনা সদস্য আবু তালেবকে আটক করে থানায় নিয়ে আসে। এ ঘটনায় মামলার প্রস্তুতি চলছে।আরিফ উর রহমান টগর/আরএআর/এমএস</body>
</article>
