<article>
  <headline>
ঢাকার পথে শাহিন, ভর্তি করা হবে ঢাকা মেডিকেলে
</headline>
  <url>https://www.jagonews24.com/country/news/510100</url>
  <published_at>
</published_at>
  <category>ছিনতাই</category>
  <body>খুলনা মেডিকেল কলেজ থেকে ঢাকা মেডিকেল কলেজ হাসপাতালে নেয়া হচ্ছে দুর্বৃত্তদের হাতে গুরুতর আহত ১৪ বছর বয়সী শাহিনকে। রাতেই তাকে ঢাকা মেডিকেল কলেজ হাসপাতালে ভর্তি করা হবে। এর আগে তাকে সাতক্ষীরা সদর হাসপাতাল থেকে খুলনা মেডিকেল কলেজ হাসপাতালে ভর্তি করা হয়। দুপুরে সেখান থেকে তাকে ঢাকা মেডিকেল কলেজ হাসপাতালে রেফার্ড করা হয়েছে।জীবিকার তাগিদে ভ্যানচালকের পেশা বেছে নেয় যশোরের কেশবপুর উপজেলার মঙ্গলকোট এলাকার বাসিন্দা এ শিশু। তার বাবা আব্দুল আহাদও ভ্যানচালক।গতকাল শুক্রবার দুপুরে বাড়ি থেকে ডেকে নিয়ে মাথায় এলোপাতাড়ি কুপিয়ে শাহিনের মোটরভ্যানটি ছিনতাই করে দুর্বৃত্তরা। সাতক্ষীরার পাটকেলঘাটা থানার ধানদিয়া ইউনিয়নের শার্শা এলাকায় এ ঘটনা ঘটে।শাহিনের চাচা মুনসুর রহমান জাগো নিউজকে বলেন, শুক্রবার সকালে একাধিকবার ফোন করে কে বা কারা শাহিনকে বাড়ি থেকে ডেকে নিয়ে যায়। দুপুরের দিকে পাটকেলঘাটা থানার ধানদিয়া এলাকায় তাকে এলোপাতাড়ি কুপিয়ে তার মোটরভ্যান ও মোবাইল ছিনিয়ে নেয় দুর্বৃত্তরা। পরে পুলিশের সহযোগিতায় স্থানীয়রা তাকে উদ্ধার করে হাসপাতালে ভর্তি করে। আশঙ্কাজনক অবস্থায় শাহীনকে নিয়ে ঢাকা মেডিকেলের উদ্দেশে রওনা হয়েছি।তিনি আরও বলেন, শাহিনের মোবাইলের কললিস্ট তুললে সহজে জানা যাবে কারা তাকে বাড়ি থেকে ডেকে নিয়েছিল। ভ্যানটি ছাড়া শাহিনের আর কিছু নেই। নির্দয়ভাবে একটা শিশুকে এমনিভাবে কুপিয়ে আহত করা দুর্বৃত্তদের দৃষ্টান্তমূলক শাস্তি চাই।রাত সাড়ে ৮টায় জাগো নিউজ থেকে শাহিনের চাচা মনসুরের সঙ্গে যোগাযোগ করা হলে তিনি বলেন, কিছুক্ষণ আগে মাওয়া ফেরি পার হয়েছি। শাহিন অ্যাম্বুলেন্সে ঘুমন্ত অবস্থায় আছে। কখনও কখনও চিৎকার করে উঠছে। তার মাথায় অনেক আঘাত লেগেছে। সকালে খুলনা মেডিকেলে সিটিস্ক্যান করার পর সেখানকার ডাক্তাররা ঢাকা মেডিকেলে ভর্তির কথা বলেছে।এ বিষয়ে পাটকেলঘাটা থানা পুলিশের অফিসার ইনচার্জ (ওসি) রেজাউল ইসলাম রেজা জাগো নিউজকে বলেন, ঘটনাটি জানার পরই ঘটনাস্থল পরিদর্শন করা হয়েছে। সেই সঙ্গে ছেলেটির চিকিৎসার জন্য সাতক্ষীরা সদর হাসপাতাল ও পরে খুলনা মেডিকেল কলেজ হাসপাতালে পাঠানো হয়। বর্তমানে তাকে ঢাকা মেডিকেলে নিয়ে যাওয়া হচ্ছে। তার অবস্থা আশঙ্কাজনক। মাথায় গুরুতর আঘাতপ্রাপ্ত হয়েছে।তিনি বলেন, পূর্বপরিকল্পিতভাবে ঘটনাটি ঘটানো হয়েছে বলে ধারণা করছি। এ ঘটনায় পাটকেলঘাটা থানায় অজ্ঞাতনামাদের আসামি করে একটি মামলা হয়েছে। আমরা ছিনতাই হয়ে যাওয়া ভ্যান ও মোবাইল উদ্ধারসহ দুর্বৃত্তদের শনাক্ত করার চেষ্টা করছি।আকরামুল ইসলাম/এমবিআর/এমএস</body>
</article>
