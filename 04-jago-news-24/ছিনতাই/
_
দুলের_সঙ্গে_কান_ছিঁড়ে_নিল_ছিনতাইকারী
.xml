<article>
  <headline>
দুলের সঙ্গে কান ছিঁড়ে নিল ছিনতাইকারী
</headline>
  <url>https://www.jagonews24.com/country/news/419466</url>
  <published_at>
</published_at>
  <category>ছিনতাই</category>
  <body>চাঁদপুরের ফরিদগঞ্জ উপজেলায় দুলের সঙ্গে নারীর কান ছিঁড়ে নিয়েছে একদল ছিনতাইকারী। ফরিদগঞ্জ-রায়পুর সড়কের নারিকেল তলায় বুধবার ভোরে এ ছিনতাইয়ের ঘটনা ঘটে।এ ঘটনায় জড়িত থাকার অভিযোগে উপজেলার বারোপাইকা মিজিবাড়ির মো. শামছুর রহমান রুবেল (২২) ও রায়পুর থানার হায়দরগঞ্জের চরপক্ষী ঢালিবাড়ির সোহেল হোসেন ঢালীকে (২২) গ্রেফতার করেছে পুলিশ।ভুক্তভোগী নারীর স্বামী আমির হোসেন জাগো নিউজকে বলেন, বুধবার রাতে লঞ্চযোগে আমি ও আমার স্ত্রী ঢাকা থেকে চাঁদপুর লঞ্চঘাটে আসার পর রায়পুরে নিজ বাড়ির উদ্দেশ্যে সিএনজিযোগে রওনা হই।নারিকেলতলা নামক স্থানে আসার পর ৬ জনের একটি ছিনতাইকারী দল আমাদের সিএনজির পথরোধ করে। এ সময় ছিনতাইকারীরা আমার স্ত্রীর কানের দুল নেয়ার জন্য টান দিলে দুই কানের একাংশ ছিঁড়ে যায় এবং আমাদের সঙ্গে থাকা নগদ ২৫ হাজার টাকা নিয়ে যায়।তিনি জানান, ছিনতাইকারীরা দেশীয় অস্ত্রের মুখে আমাদের জিম্মি করে। ওই সময় আরও একটি সিএনজিতে ছিনতাই করে তারা। এ ঘটনায় থানায় মামলা হয়েছে।ফরিদগঞ্জ থানা পুলিশের এসআই মনির হোসেন জাগো নিউজকে বলেন, ছিনতাইয়ের সঙ্গে জড়িত থাকার অভিযোগে ইতোমধ্যে রুবেল ও সোহেল নামে দুইজনকে গ্রেফতার করে তাদের বিরুদ্ধে মামলা দিয়ে আদালতে পাঠানো হয়েছে।ইকরাম চৌধুরী/এএম/এমএস</body>
</article>
