<article>
  <headline>
এনজিও কর্মকর্তাকে কুপিয়ে টাকা ছিনতাইয়ের ঘটনায় গ্রেফতার ৪
</headline>
  <url>https://www.jagonews24.com/country/news/522911</url>
  <published_at>
</published_at>
  <category>ছিনতাই</category>
  <body>নাটোরের গুরুদাসপুরের দস্যুতা মামলায় চার আসামিকে গ্রেফতার করেছে পুলিশ। পরে স্বীকারোক্তিমূলক জবানবন্দি শেষে তাদের কারাগারে পাঠানো হয়েছে। মঙ্গলবার দুপুরে নিজ কার্যালয়ে এক প্রেস ব্রিফিংয়ে পুলিশ সুপার লিটন কুমার সাহা এ তথ্য জানান।তিনি জানান, গত ২০ আগস্ট গুরুদাসপুর ব্র্যাকের খুবজীপুর শাখার ব্যবস্থাপক মুক্তার হোসেন ও হিসাবরক্ষণ কর্মকর্তা জেয়াহেরুল হক মানিক মোটরসাইকেলযোগে উপজেলার চাঁচকৈড় জনতা ব্যাংক শাখায় টাকা জমা দিতে যাচ্ছিলেন। পথে আনন্দনগর এলাকায় মুখোশ পরিহিত তিন ব্যক্তি মোটরসাইকেলযোগে এসে তাদের পথরোধ করে চাপাতি দ্বারা উপর্যুপরি কুপিয়ে তাদের কাছে থাকা ৬ লাখ ৪৪ হাজার টাকা ছিনিয়ে নিয়ে পালিয়ে যায়।এ ব্যাপারে গুরুদাসপুর থানায় মামলা হলে পুলিশ অভিযানে নামে। অভিযানের একপর্যায়ে গোপন সংবাদের ভিত্তিতে গত ২৪ আগস্ট রাজবাড়ীর দৌলতদিয়া ঘাট এলাকা থেকে ঘটনার সঙ্গে জড়িত থাকার অভিযোগে আনাস আলী ও শ্যামল আলীকে গ্রেফতার করে পুলিশ। তাদের দেয়া তথ্য মতে একই এলাকা থেকে ২৫ আগস্ট আজাদুল ইসলামকে গ্রেফতার করা হয় এবং ছিনতাইয়ের ২ লাখ ৯ হাজার টাকা উদ্ধার করা হয়। পরে গ্রেফতাররা আদালতে ১৬৪ ধারায় জবানবন্দিতে ঘটনার সঙ্গে জড়িত থাকার কথা স্বীকার করেন।পুলিশ সুপার লিটন কুমার সাহা আরও জানান, গ্রেফতার আনাস ও আজাদুল জিজ্ঞাসাবাদের একপর্যায়ে স্বীকার করে যে চলতি বছরের ১৩ ফেব্রুয়ারি তারা একই উপজেলার জ্ঞানদানর গ্রামে প্রাণ ডেইরি হাবে টাকা দিতে যাওয়ার সময় গুরুদাসপুর শাখার দুইজন কর্মচারীকে চাপাতি দিয়ে ভয় দেখিয়ে ৫ লাখ ৩৮ হাজার ৩৩৬ টাকা ছিনিয়ে নিয়ে যায়। এ ঘটনায় নাসির উদ্দিন নামে একজনকে গ্রেফতার করা হয়। পরে সেও আদালতে দেয়া জবানবন্দিতে ঘটনার সঙ্গে জড়িত থাকার কথা স্বীকার করে।রেজাউল করিম রেজা/আরএআর/জেআইএম</body>
</article>
