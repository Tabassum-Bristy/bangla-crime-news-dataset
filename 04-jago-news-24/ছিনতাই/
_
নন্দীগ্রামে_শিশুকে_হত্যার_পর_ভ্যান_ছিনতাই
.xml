<article>
  <headline>
নন্দীগ্রামে শিশুকে হত্যার পর ভ্যান ছিনতাই
</headline>
  <url>https://www.jagonews24.com/country/news/71165</url>
  <published_at>
</published_at>
  <category>ছিনতাই</category>
  <body>বগুড়ার নন্দীগ্রামে নিখোঁজের একদিন পর রাজিকুল ইসলাম (১২) নামে এক শিশুর মরদেহ উদ্ধার করেছে পুলিশ। নিহত রাজিকুল নন্দীগ্রাম পৌরসভা এলাকার ফোকপাল মহল্লার রেজাউল ইসলামের ছেলে এবং বালিয়াগাড়ী সরকারি প্রাথমিক বিদ্যালয়ের তৃতীয় শ্রেণির ছাত্র। জানা যায়, শুক্রবার দুপুরে রাজিকুল তার বাবার ব্যাটারিচালিত ভ্যান নিয়ে খেলতে গিয়ে নিখোঁজ হন। অনেক খোঁজাখুঁজি করেও তার কোনো সন্ধান পাওয়া যায়নি। এরপর শনিবার দুপুরে উপজেলার সিধঁইল গ্রামের শোলাগাড়ী খাড়িতে তার মরদেহ পড়ে থাকতে দেখে স্থানীয়রা পুলিশে খবর দেয়। পরে পুলিশ ঘটনাস্থলে গিয়ে মরদেহ উদ্ধার করেছে। তবে এখনো পর্যন্ত ভ্যানের সন্ধান পাওয়া যায়নি।নন্দীগ্রাম থানা পুলিশের ভারপ্রাপ্ত কর্মকর্তা (ওসি) হাসান শামীম ইকবাল জানান, নিহত রাজিকুলের মাথায় আঘাতের চিহ্ন রয়েছে এবং মরেদেহর পাশে একটি ইট পড়ে ছিল। ধারণা করা হচ্ছে- ইট দিয়ে মাথায় আঘাত করে তাকে হত্যার পর ভ্যান নিয়ে পালিয়ে গেছে দুর্বৃত্তরা। লিমন বাসার/এআরএ/আরআইপি</body>
</article>
