<article>
  <headline>
শ্রীপুরে ব্যবসায়ীকে কুপিয়ে টাকা ছিনতাই
</headline>
  <url>https://www.jagonews24.com/country/news/433904</url>
  <published_at>
</published_at>
  <category>ছিনতাই</category>
  <body>গাজীপুরের শ্রীপুরে নিজ ব্যবসা প্রতিষ্ঠান থেকে বাড়ি ফেরার পথে শ্রীপুর-রাজাবাড়ি সড়কে আরফান হোসেন (৩২) নামে এক ব্যবসায়ীকে কুপিয়ে টাকা ছিনিয়ে নিয়েছে ছিনতাইকারীরা। বৃহস্পতিবার রাত ১০টার দিকে এ ঘটনা ঘটে। রাতেই পুলিশ অভিযান চালিয়ে এ ঘটনায় জড়িত তিনজনকে গ্রেফতার করেছে।আহত আরফান উপজেলার রাজাবাড়ি ইউনিয়নের বিন্দুবাড়ি গ্রামের হাসান আলীর ছেলে। এ ঘটনায় গ্রেফতাররা হলেন- শ্রীপুর পৌর এলাকার লোহাগাছ গ্রামের কামাল হোসেনের ছেলে দেলোয়ার হোসেন দেলু (২৫), ঈমান আলীর ছেলে জাহিদ হাসান জুলহাস (২১) ও উপজেলার গাড়ারণ গ্রামের রফিজ উদ্দিন ছেলে নাজিম উদ্দিন (৪০)। শুক্রবার তাদের আদালতে পাঠানো হয়েছে।শ্রীপুর থানার উপ-পরিদর্শক (এসআই) শহীদুল হক মোল্লা জানান, আরফান আলীর শ্রীপুর পাইলট উচ্চ বিদ্যালয়ের সামনে একটি মোবাইল ব্যাংকিং ও মোবাইল রিচার্জের ব্যবসা প্রতিষ্ঠান আছে। বৃহস্পতিবার রাতে প্রতিষ্ঠান বন্ধ করে বাড়ি ফেরার পথে শ্রীপুর-রাজাবাড়ি সড়কে পৌঁছালে কয়েকজন যুবক তার গতিরোধ করে। পরে তার কাছে থাকা মোবাইল ব্যাংকিং ও রিচার্জের টাকা ছিনিয়ে নেয়ার চেষ্টা করলে তিনি বাধা দেন। বাধা দিলে তাকে কুপিয়ে আহত করে টাকা ছিনিয়ে নিয়ে যায় তারা। পরে পথচারীরা তাকে উদ্ধার করে শ্রীপুর উপজেলা স্বাস্থ্য কমপ্লেক্সে ভর্তি করেন।খবর পেয়ে শ্রীপুর থানা পুলিশ ওই এলাকায় অভিযান চালিয়ে ঘটনায় জড়িত থাকার অভিযোগে ফালান ও জুলহাসকে গ্রেফতার করে। এ সময় তাদের কাছে থেকে ছিনতাই হওয়া মালামাল ও ১২০ পিস ইয়াবা উদ্ধার করা হয়। এ ঘটনায় মামলা হয়েছে বলে তিনি জানান।শিহাব খান/আরএআর/পিআর</body>
</article>
