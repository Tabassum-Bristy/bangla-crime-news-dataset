<article>
  <headline>
সিআইডি পরিচয়ে স্বর্ণালঙ্কার ছিনতাই, দুই নারীর কান্না
</headline>
  <url>https://www.jagonews24.com/country/news/419338</url>
  <published_at>
</published_at>
  <category>ছিনতাই</category>
  <body>মাদারীপুর শহরে দিনদুপুরে সিআইডি পরিচয়ে অভিনব কায়দায় ছিনতাইয়ের ঘটনা ঘটেছে। এ সময় দুই নারীর কাছ থেকে টাকা-স্বর্ণালঙ্কার লুট করে নেয় একটি প্রতারক চক্র। এতে ঘটনাস্থলে কেঁদে ফেলেন ওই নারী।স্থানীয় সূত্রে জানা গেছে, বুধবার দুপুরে শহরের সুমন হোটেলের সামনে এবং পুরান বাসস্ট্যান্ড এলাকায় সিআইডি পরিচয় দিয়ে দুই নারীর কাছ থেকে টাকা-স্বর্ণালঙ্কার ছিনতাই করে একটি প্রতারক চক্র।শহরের কলেজ রোড এলাকার বাসিন্দা ক্ষতিগ্রস্ত সুলতানা পারভীন বলেন, সকালে ৩-৪ জনের একটি গ্রুপ নিজেদের সিআইডি পরিচয় দিয়ে আমাকে তল্লাশি করে।এ সময় আমার কাছে থাকা সোনার চেইন, কানের দুল, আংটি ও নগদ টাকা নিয়ে যায়। সামনে একটি অফিস দেখিয়ে এগুলো সেই অফিস থেকে ফেরত নিয়ে যেতে বলে। কিছুক্ষণ পরে আমি ওই পাশের অফিসে গিয়ে জানতে পারি। এটা তাদের অফিস নয়। আমি কর্তৃপক্ষের কাছে দাবি জানাই এ চক্রটিকে গ্রেফতার করে আইনের আওতায় আনার।এদিকে, একই কায়দায় বাসস্ট্যান্ড এলাকার বাসিন্দা সম্পা মন্ডল নামে এক নারীর কাছ থেকেও স্বর্ণালঙ্কার ও নগদ টাকা ছিনিয়ে নেয় ওই চক্রটি।মাদারীপুর টহল পুলিশের এসআই মো. হাসান বলেন, দুপুরে বাসস্ট্যান্ড এলাকায় এক নারীকে কান্না করতে দেখে কি হয়েছে জানতে চাই। তখন ওই নারী জানান, সিআইডি পরিচয়ে তার স্বর্ণালঙ্কার ও নগদ টাকা নিয়ে গেছে প্রতারক চক্র।এ ব্যাপারে মাদারীপুর সদর থানা পুলিশের ওসি মো. কামরুল হাসান বলেন, প্রতারণার মাধ্যমে দুই নারীর কাছ থেকে নগদ টাকা ও স্বর্ণালঙ্কার ছিনতাই করেছে একটি চক্র। ওই চক্রকে গ্রেফতারের চেষ্টা চলছে। বিভিন্ন স্থানে পুলিশি টহল জোরদার করা হয়েছে বলেও জানান ওসি।এ কে এম নাসিরুল হক/এএম/আরআইপি</body>
</article>
