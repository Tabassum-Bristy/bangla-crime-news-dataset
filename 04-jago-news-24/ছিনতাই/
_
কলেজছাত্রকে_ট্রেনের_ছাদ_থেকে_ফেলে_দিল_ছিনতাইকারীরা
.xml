<article>
  <headline>
কলেজছাত্রকে ট্রেনের ছাদ থেকে ফেলে দিল ছিনতাইকারীরা
</headline>
  <url>https://www.jagonews24.com/national/news/453072</url>
  <published_at>
</published_at>
  <category>ছিনতাই</category>
  <body>রাজধানীর বনানী এলাকায় মোবাইল ছিনিয়ে নিয়ে ইসমাইল হোসেন নামে এক কলেজছাত্রকে চলন্ত ট্রেনের ছাদ থেকে ফেলে দিয়েছে ছিনতাইকারীরা। সোমবার সন্ধ্যার পর এ ঘটনা ঘটে।খবর পেয়ে গুরুতর আহত ওই শিক্ষার্থীকে ঢাকা মেডিকেল কলেজ (ঢামেক) হাসপাতালে ভর্তি করেন তেজগাঁও ফায়ার স্টেশনের সদস্যরা।ইসমাইলের বাড়ি ব্রাহ্মণবাড়িয়ার সরাইল উপজেলার পশ্চিম কুট্টারপুর গ্রামে। বাবার নাম আসমত আলী। ব্রাহ্মণবাড়িয়া সরকারি কলেজের দ্বাদশ শ্রেণির ছাত্র তিনি।আহত ইসমাইলের বরাত দিয়ে তেজগাঁওয়ের স্টেশন অফিসার রতন রায় জানান, বনানী চেয়ারম্যানবাড়ি এলাকায় রেললাইনের পাশে অচেতন অবস্থায় পড়েছিল ইসমাইল। আমরা দেখতে পেয়ে দ্রুত ছেলেটিকে উদ্ধার করে হাসপাতালে নিয়ে যাই। হাসপাতালে জ্ঞান ফিরলে সে আমাদের জানায়, ট্রেনের ছাদে চড়ে নারায়ণগঞ্জে বন্ধুর বাসায় যাবার উদ্দেশে ঢাকায় আসছিল সে।ট্রেনটি ক্যান্টনমেন্ট স্টেশন অতিক্রম করলে তিন ছিনতাইকারী ব্লেডের ভয় দেখিয়ে তার কাছ থেকে দুটি স্মার্টফোন কেড়ে নেয়। এ সময় চিৎকার করায় ছিনতাইকারীরা তাকে চলন্ত ট্রেন থেকে ধাক্কা দিয়ে নিচে ফেলে দেয়।রাত পৌনে ১০টার দিকে কমলাপুর রেলওয়ে থানার (কমলাপুর) ওসি ইয়াসিন ফারুক জানান, এ ধরনের একটা ঘটনার খবর পেয়েছেন। ফোর্স পাঠিয়ে ঘটনার সত্যতা নিশ্চিত করে তদন্ত করার কথা জানান তিনি।জেইউ/বিএ</body>
</article>
