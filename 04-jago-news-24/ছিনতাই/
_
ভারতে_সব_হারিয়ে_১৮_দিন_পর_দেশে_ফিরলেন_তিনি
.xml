<article>
  <headline>
ভারতে সব হারিয়ে ১৮ দিন পর দেশে ফিরলেন তিনি
</headline>
  <url>https://www.jagonews24.com/country/news/459113</url>
  <published_at>
</published_at>
  <category>ছিনতাই</category>
  <body>চিকিৎসার জন্য বৈধভাবে ভারতে যান সরবানু (৫৫) নামে এক নারী। ছিনতাইকারীর কবলে পড়ে সর্বস্ব হারিয়ে ১৮ দিন পর কলকাতায় নিযুক্ত বাংলাদেশ উপ-হাইকমিশনারের সহযোগিতায় বুধবার দেশে ফিরেছেন তিনি।সরবানু যশোরের ধোপাখোলা গ্রামের আবুল হোসেন হাওলাদারের স্ত্রী। আজ সকালে উপ-হাইকমিশনারের কাউন্সিলর ও দূতাবাসের প্রধান বিএম জামাল হোসেন ওই নারীকে বাংলাদেশ সার্চ মানবাধিকার সংস্থার কাছে হস্তান্তর করেন।জানা যায়, গত ৫ অক্টোবর চিকিৎসার উদ্দেশে বেনাপোল চেকপোস্ট হয়ে ভারতে যান সরবানু। পরে শিয়ালদাহ স্টেশনে নামার পর ছিনতাইকারীদের কবলে পড়েন তিনি। এ সময় তার ব্যাগটি নিয়ে পালিয়ে যান ছিনতাইকারীরা। ওই ব্যাগে তার পাসপোর্টসহ টাকা রাখা ছিল। পাসপোর্ট হারিয়ে যাওয়ার পর তিনি অসুস্থ হয়ে পড়েন। পরে ভারতের কলকাতায় বাংলাদেশ উপ-হাইকমিশনারের দফতর খবর পেয়ে তাকে দমদম সরকারি নার্সিং হোমে ভর্তি করেন। পরে কাগজপত্রের আনুষ্ঠানিকতা সম্পূর্ণ করে ১৮ দিনের মাথায় তাকে বেনাপোল চেকপোস্ট দিয়ে বাংলাদেশ সার্চ মানবাধিকার সংস্থার প্রতিনিধির কাছে হস্তান্তর করা হয়।সার্চ মানবাধিকার সংস্থার শার্শা উপজেলা কমিটির সভাপতি মোস্তাফিজুর রহমান রুবেল জানান, স্বল্প সময়ে এই প্রথম পাসপোর্ট হারানো কোনো বাংলাদেশিকে দেশে হস্তান্তর করা হলো। ফেরত আসা নারীকে তার পরিবারের হাতে তুলে দেয়া হয়েছে।জামাল হোসেন/আরএআর/এমএস</body>
</article>
