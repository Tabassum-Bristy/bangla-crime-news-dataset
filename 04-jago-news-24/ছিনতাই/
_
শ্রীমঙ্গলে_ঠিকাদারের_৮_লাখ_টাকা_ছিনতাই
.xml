<article>
  <headline>
শ্রীমঙ্গলে ঠিকাদারের ৮ লাখ টাকা ছিনতাই
</headline>
  <url>https://www.jagonews24.com/country/news/412671</url>
  <published_at>
</published_at>
  <category>ছিনতাই</category>
  <body>মৌলভীবাজারের শ্রীমঙ্গলে ব্যাংক থেকে টাকা তুলে নিয়ে যাওয়ার সময় সিএনজিচালিত অটোরিকশা থামিয়ে সাইদুল ইসলাম নামে এক ঠিকাদারের কাছ থেকে ৮ লাখ টাকা ছিনিয়ে নিয়েছে দুর্বৃত্তরা। বৃহস্পতিবার দুপুর দেড়টার দিকে শ্রীমঙ্গল কোর্ট রোডে এ ঘটনা ঘটে।ছিনতাইয়ের শিকার সাইদুল ইসলাম জেলার কমলগঞ্জ উপজেলার পরাণধর এলাকার আব্দুল খালেকের ছেলে ও ঠিকাদারি প্রতিষ্ঠান আলী ট্রেডার্সের ঠিকাদার।সাইদুল ইসলাম জানান, সোনালি ব্যাংক শ্রীমঙ্গল শাখা থেকে ঠিকাদারি কাজের জন্য ৮ লাখ টাকা তুলে শহরের যানজট এড়িয়ে কোর্ট রোড হয়ে বিকল্প রাস্তা ব্যবহার করে কমলগঞ্জ যাচ্ছিলেন। এ সময় কোর্ট রোডের শেভি ভিলার সামনে দুটি মোটরসাইকেল করে ছয়জন ব্যক্তি তার অটোরিকশার গতিরোধ করে চাপাতি দিয়ে হাতে কোপ দেন। কোপটি তার হাতে না লেগে তার ব্যবহৃত মোবাইল ফোনে লাগে। পরে দুর্বৃত্তরা তার কাছে থাকা ৮ লাখ টাকা ছিনিয়ে নিয়ে যায়।শ্রীমঙ্গল থানার ভারপ্রাপ্ত কর্মকর্তা (ওসি) কে এম নজরুল ইসলাম জাগো নিউজকে জানান, ছিনতাইয়ের ঘটনাটি তদন্ত করে যথাযথ ব্যবস্থা নেয়া হবে।আরএআর/পিআর</body>
</article>
