<article>
  <headline>
চালককে হত্যা করে অটোরিকশা ছিনতাই
</headline>
  <url>https://www.jagonews24.com/country/news/503212</url>
  <published_at>
 </published_at>
  <category>ছিনতাই</category>
  <body>হবিগঞ্জ সদর উপজেলার ধুলিয়াখাল এলাকায় সাবাজ মিয়া নামে এক চালককে হত্যা করে অটোরিকশা ছিনতাই করেছে দুর্বৃত্তরা। এতে জড়িত থাকার অভিযোগে তিনজনকে আটক করেছে পুলিশ। সোমবার দিবাগত রাত ১২টার দিকে এ ঘটনা ঘটে।নিহত সাবাজ মিয়া শহরতলীর আনোয়ারপুর গ্রামের মাতাব আলীর ছেলে।স্থানীয় সূত্রে জানা যায়, শহরতলীর আনোয়ারপুর পয়েন্ট থেকে একদল যাত্রীবেশী ছিনতাইকারী সাবাজের অটোরকিশা নিয়ে শায়েস্তাগঞ্জের উদ্দেশে রওয়ানা হয়। ধুলিয়াখাল এলাকায় পৌঁছালে ছিনতাইকারীরা তাকে শ্বাসরোধে হত্যা করে। পরে তারা অটোরিকশা নিয়ে পালিয়ে যাওয়ার চেষ্টা করে। এ সময় স্থানীয়রা বিষয়টি টের পেয়ে পুলিশে খবর দেয়।হবিগঞ্জ সদর মডেল থানা পুলিশের ভারপ্রাপ্ত কর্মকর্তা (ওসি) মোহাম্মদ সহিদুর রহমান বলেন, খবর পেয়ে পুলিশ ঘটনাস্থলে পৌঁছে নিহতের মরদেহ উদ্ধার করে হবিগঞ্জ সদর আধুনিক হাসপাতাল মর্গে প্রেরণ করে। পরে অটোরিকশাটি উদ্ধার করা হয়। এ ঘটনায় একটি মোটরসাইকেলসহ তিনজনকে আটক করা হয়েছে। আটকদের জিজ্ঞাসাবাদ করা হচ্ছে।আরএআর/পিআর</body>
</article>
