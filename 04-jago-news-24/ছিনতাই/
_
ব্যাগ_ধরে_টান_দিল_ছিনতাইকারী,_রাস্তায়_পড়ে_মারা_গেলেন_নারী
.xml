<article>
  <headline>
ব্যাগ ধরে টান দিল ছিনতাইকারী, রাস্তায় পড়ে মারা গেলেন নারী
</headline>
  <url>https://www.jagonews24.com/country/news/485482</url>
  <published_at>
</published_at>
  <category>ছিনতাই</category>
  <body>চলন্ত সিএনজি অটোরিকশা থেকে ব্যাগ ছিনিয়ে নেয়ার সময় রাস্তায় পড়ে গাড়িচাপায় মারা গেছেন বেদেনা বেগম (৪৫) নামে এক নারী। এ সময় দ্রুত পালাতে গিয়ে প্রাইভেটকার নিয়ন্ত্রণ হারিয়ে খাদে পড়ে গুরুতর আহত হয়েছেন ২ ছিনতাইকারী। তাদেরকে আটক করেছে পুলিশ।মঙ্গলবার সন্ধ্যায় ঢাকা-আরিচা মহাসড়কের শিবালয় উপজেলার ফলসাটিয়া এলাকায় এ ঘটনা ঘটে।নিহত বেদেনা বেগম শিবালয় উপজেলা সদরের ডাক্তারখানা এলাকার সায়েদ আলীর স্ত্রী। আর আটক দুজন হলেন- সাভারের রাজাশাল গ্রামের রশিদের ছেলে মাসুদুর রহমান ও ফরিদপুরের কোতয়ালি থানার আবু তাহেরের ছেলে নুর ইসলাম।নিহতের স্বামী সায়েদ আলী জানান, এক আত্মীয়ের দাফন সম্পন্ন করে মঙ্গলবার সন্ধ্যায় সিএনজিচালিত অটোরিকশায় বাড়ি ফিরছিলেন তারা। পথিমধ্যে ফলসাটিয়া এলাকায় পেছন থেকে একটি প্রাইভেটকার তাদের সিএনজিকে ধাক্কা দেয়। সিএনজি কিছুটা গতি কমালে প্রাইভেটকারের ভেতর থেকে হাত বাড়িয়ে হঠাৎ তার স্ত্রীর ব্যাগ ধরে টান দেয় ছিনতাইকারীরা। এ সময় বেদেনা বেগম রাস্তায় ওপর পড়ে যান। একই সময় পেছন থেকে দ্রুতগতির একটি কাভার্ডভ্যান তাকে চাপা দিলে ঘটনাস্থলেই তার মৃত্যু হয়।এ সময় ছিনতাইকারীরা দ্রুতগতিতে প্রাইভেটকার ঘুরিয়ে ঢাকার দিকে যাওয়ার পথে নিয়ন্ত্রণ হারিয়ে রাস্তার পাশে খাদে পড়ে যায়। এতে গুরুতর আহত দুই ছিনতাইকারীকে স্থানীয়দের সহায়তায় হাইওয়ে পুলিশ উদ্ধার করে হাসপাতালে ভর্তি করে। তাদের কাছ থেকে ওই নারীর ছিনতাই হওয়া ব্যাগ উদ্ধার করা হয়েছে।পুলিশ ওই দুই যুবককে আটক করেছে। তাদেরকে শিবালয় উপজেলা স্বাস্থ্য কমপ্লেক্সে চিকিৎসা দেয়া হচ্ছে। রাতেই দুমড়ে-মুচড়ে যাওয়া প্রাইভেটকারটি (ঢাকা মেট্রো-ভ ০২-১৩২০) উদ্ধার করা হয়। এ ঘটনায় থানায় মামলা দায়েরের প্রস্তুতি চলছে বলেও জানান সায়েদ আলী।বি.এম খোরশেদ/এফএ/জেআইএম</body>
</article>
