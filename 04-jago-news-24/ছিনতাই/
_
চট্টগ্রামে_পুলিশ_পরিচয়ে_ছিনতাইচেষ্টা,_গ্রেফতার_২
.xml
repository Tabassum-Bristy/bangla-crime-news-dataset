<article>
  <headline>
চট্টগ্রামে পুলিশ পরিচয়ে ছিনতাইচেষ্টা, গ্রেফতার ২
</headline>
  <url>https://www.jagonews24.com/national/news/501278</url>
  <published_at>
</published_at>
  <category>ছিনতাই</category>
  <body>চট্টগ্রাম নগরের কোতোয়ালী থানার নন্দনকানন বৌদ্ধমন্দির এলাকায় পুলিশ ও সাংবাদিক পরিচয়ে ২০ লাখ টাকা ছিনতাইয়ের সময় দুইজনকে গ্রেফতার করেছে পুলিশ। রোববার (১৯ মে) সন্ধ্যা ৬টার দিকে এ ঘটনা ঘটে।গ্রেফতার দুজন হলেন- নগরীর সদরঘাট থানার রশিদ বিল্ডিং এলাকার সাইফুল ইসলাম মুন্না (২৬) ও ডবলমুরিং থানার পিডিবি কলোনির ১০ নম্বর ভবনের বাসিন্দা ইকবাল হোসেন (৩৫)।কোতোয়ালী থানার ভারপ্রাপ্ত কর্মকর্তা (ওসি) মোহাম্মদ মহসীন বলেন, সন্ধ্যায় মো. ফরিদ নামে প্রবাস ফেরত এক ব্যক্তি নগরীর পাথরঘাটা থেকে বোয়ালখালী উপজেলার পশ্চিম গোমদণ্ডীতে গ্রামের বাড়িতে যাচ্ছিলেন। তার সঙ্গে ২০ লাখ টাকা ছিল। পথে দুইটি মোটরসাইকেলে করে চারজন ছিনতাইকারী অটোরিকশার গতিরোধ করে আরোহীর টাকাভর্তি ব্যাগ ছিনিয়ে নেয়ার চেষ্টা করে। ঘটনা দেখে টহল পুলিশ এগিয়ে গিয়ে তাদের ধরে ফেলে। এর মধ্যে সাইফুল নিজেকে পুলিশ এবং ইকবাল সাংবাদিক পরিচয় দেন। ছিনতাইকারীদের ব্যবহার করা একটি মোটরসাইকেল আটক করা হয়েছে।’ওসি আরও বলেন, চারজনের মধ্যে একজন নিজেকে পুলিশ পরিচয় দিয়ে প্রবাসী ফরিদের বিরুদ্ধে গ্রেফতারি পরোয়ানার কথা বলে তাকে সদরঘাট থানায় যেতে হবে বলে জানান। ফরিদ গাড়ি থেকে নামতে অস্বীকৃতি জানালে তারা টানা-হেঁচড়া শুরু করে। এর মধ্যে ফরিদের কাছ থেকে ব্যাগটিও টেনে নেয়ার চেষ্টা করে। ঘটনা দেখে টহল পুলিশের সদস্যরা এগিয়ে গেলে একজনে নিজেকে পুলিশ এবং আরেকজন সাংবাদিক পরিচয় দেয়। বিষয়টি বুঝতে পেরে তাদের ধরে ফেলেন পুলিশ সদস্যরা। তখন বাকি দুজন একটি মোটরসাইকেল নিয়ে দ্রুত চলে যেতে সক্ষম হয়।আবু আজাদ/বিএ/পিআর</body>
</article>
