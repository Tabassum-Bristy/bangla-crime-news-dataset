<article>
  <headline>
গুলি করে ব্যবসায়ীর ৫ লক্ষাধিক টাকা ছিনতাই
</headline>
  <url>https://www.jagonews24.com/national/news/473915</url>
  <published_at>
</published_at>
  <category>ছিনতাই</category>
  <body>রাজধানীর হাতিরঝিল থানাধীন জনকণ্ঠ ভবন সংলগ্ন সড়কে ছিনতাইকারীদের গুলিতে এক কাপড় ব্যবসায়ী গুলিবিদ্ধ হয়েছেন। গুলিবিদ্ধ ওই ব্যবসায়ীর নাম শহিদুল্লাহ (৪০)। এ সময় ওই ব্যবসায়ীর ব্যাগে থাকা ৫ লক্ষাধিক টাকা ছিনিয়ে নিয়ে যায় ছিনতাইকারীরা।সোমবার বিকেল সাড়ে ৪টার দিকে গুলিবিদ্ধ হন। বর্তমানে তিনি ঢাকা মেডিকেল কলেজ হাসপাতালে চিকিৎসাধীন।আহত ব্যবসায়ীর স্বজন খোরশেদ জানান, শহিদুল মগবাজার দিলু রোডে কাপড়ের ব্যবসায়ী। মতিঝিল থেকে রিকশাযোগে বাসায় ফেরার সময় ছিনতাইকারীরা তাকে গুলি করে টাকার ব্যাগ ছিনিয়ে নিয়ে যায়। ব্যাগে পাঁচ লাখের বেশি টাকা ছিল।ঢাকা মেডিকেল ক্যাম্প পুলিশের এএসআই আব্দুল খান বলেন, চিকিৎসকরা জানিয়েছেন এক্স-রে রিপোর্টে তার শরীরের দুই হাতে ও দুই পায়ে গুলির চিহ্ন আছে। যা শরীর ভেদ করে বেরিয়ে যায়।হাতিরঝিল থানার ওসি আবু মো. ফজলু্ল করিম জানান, জনকণ্ঠ ভবনের গলিতে ছিনতাইকারীর গুলিতে ব্যবসায়ী আহত ও টাকা ছিনতাই হবার ঘটনার তদন্ত চলছে। কত টাকা ছিনতাই হয়েছে তা জানা যায়নি। সুস্থ হলে ছিনতাইয়ের শিকার ব্যবসায়ীর জবানবন্দি নেয়া হবে।জেইউ/জেএইচ/এমএস</body>
</article>
