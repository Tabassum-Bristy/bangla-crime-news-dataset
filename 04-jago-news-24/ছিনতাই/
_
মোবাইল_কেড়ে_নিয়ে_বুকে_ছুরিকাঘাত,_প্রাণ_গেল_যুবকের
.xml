<article>
  <headline>
মোবাইল কেড়ে নিয়ে বুকে ছুরিকাঘাত, প্রাণ গেল যুবকের
</headline>
  <url>https://www.jagonews24.com/national/news/516033</url>
  <published_at>
</published_at>
  <category>ছিনতাই</category>
  <body>পুরান ঢাকার তাঁতীবাজার মোড় এলাকায় ছিনতাইকারীর ছুরিকাঘাতে শুভ (১৮) নামের এক যুবক প্রাণ হারিয়েছে। বুধবার রাতে এ ঘটনা ঘটে।ঢাকা মেডিকেল কলেজ (ঢামেক) হাসপাতালের ক্যাম্প পুলিশের এএসআই আব্দুল খান বিষয়টি নিশ্চিত করেছেন।ঢামেক সূত্রে জানা গেছে, শুভ পুরান ঢাকার সিদ্দিকবাজারের জুয়েল ট্রেডার্স নামে একটি রেক্সিনের দোকানে কাজ করে। বুধবার রাতে সে দোকান থেকে ট্রান্সপোর্টের মাল দিতে তাঁতীবাজার যায়। এ সময় ছিনতাইকারীরা তাকে ছুরিকাঘাত করে। আহত অবস্থায় তাকে ঢামেকে নেয়া হলে সেখানে তার মৃত্যু হয়।শুভ যে দোকানে কাজ করত সেই দোকানের মালিক আব্দুল করিম জুয়েল। ঢামেকে তার ভাই আব্দুর রহিম সাংবাদিকদের বলেন, মৃত্যুর আগে শুভ জানিয়েছে যে সে রিকশা নেয়ার সময় এক ছিনতাইকারী তার মোবাইল টান দেয়। সে মোবাইল না দিলে সে তার বুকে ছুরিকাঘাত করে।এএসআই খান বলেন, শুভর মৃত্যুর পর সংশ্লিষ্ট থানায় জানানো হয়েছে। তার মরদেহ ময়নাতদন্তের জন্য ঢামেক মর্গে রাখা হয়েছে।এআর/বিএ</body>
</article>
